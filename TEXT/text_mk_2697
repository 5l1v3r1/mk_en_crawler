09/02/2006
(AП, АФП, Ројтерс, ФТ, ЕУобсервер, ЕУполитикс, ЕУРОПА - 08/02/06) 
Како последица на порастот на цената на нафтата и последната контроверзност околу извозот на рускиот гас, Европската комисија (ЕК) во средата (8-ми февруари) усвои стратегија чија цел е зголемување на производството на биогоривото од земјоделски суровини. 
Главните цели наведени во документот се промовирањето на биогоривата во блокот и земјите во развој, подготвувањето на широката употреба на биогоривата и поддршката на земјите во развој каде што производството на биогоривата може да стимулира одржлив економски раст. 
Зголемената употреба на биогоривата, според ЕК, ќе помогне во намалувањето на зависноста на блокот од 25 земји од увозот на фосилното гориво од Русија и Средниот Исток. Други очекувани бенефиции се: намалување на емисијата на гас со ефект на стаклена бавча, нови можности за земјоделците и економски можности во неколку земји во развој. 
„Никогаш не бил попогоден момент за промовирање на биогоривата“, рече комесарот на ЕУ за земјоделство и рурален развој, Маријан Фишер Боел. „Цената на суровата нафта останува висока. Ние се соочуваме со ригорозни цели според Протоколот од Кјото. Покрај тоа, неодамнешната контроверзност во врска со увозот на рускиот гас ја нагласи важноста на зголемувањето на енергетската независност на Европа.“ 
Биогоривата, вклучувајќи ги тука и биоетанолот и биодизелот, се транспортни горива произведени од суровините на биомасите - обновливи ресурси. Биогоривата претставуваат директна замена за фосилните горива во транспортот и може веднаш да се интегрираат во системите за снабдување гориво. До 10 отсто од бензинот може да се произведе од етанол без потреба да се модификуваат моторите на возилата. 
Според документот од средата транспортот во ЕУ е одговорен за околу 21 отсто од целокупната емисија на гасови со ефект на стаклена бавча, кои придонесуваат за глобалното затоплување и тој процент сé повеќе расти. 
Директивата за биогорива на ЕУ од 2003 година ги утврди индикативните, необврзувачки цели за земјите-членки, меѓу кои и 2 отсто удел на пазарот за биогоривата и 5,75 отсто во 2010 година. 
„Ние, всушност, во оваа фаза сме далеку од зацртаните цели“, рече Фишер Боел. „Фактот е дека денес ние можеме да постигнеме удел од 1,4 отсто“, додаде таа, истовремено изразувајќи скепса дека владите на ЕУ ќе преземат дејства за исполнување на овие цели ако тие не станат задолжителни. Брисел ќе го разгледува ова прашање подоцна оваа година кога ќе прави преглед на Директива за биогоривата, каде што беше потфрлено, додаде комесарот. 
Производството во ЕУ на биогорива изнесуваше 2,4 милиони тони во 2004 година, меѓу кои и 0.5 милиони тони биоетанол и 1,9 милиони тони биодизел. Ова е еднакво на околу 0,8 отсто од потрошувачката на нафта и дизел во ЕУ. 
Истовремено, ЕУ се вели дека е најголемиот увозник на енергија во светот, и учествува со 17 отсто во употребата на енергија на светско ниво. 
Стратегијата на ЕУ за биогорива, усвоена во средата, претставува продолжение на акциониот план за биомасите усвоен во декември, и е подготвена заедно со уште седум оски на оваа политика: стимулирањето на потребата од биогорива, акцентирањето на користа за животната средина, развојот на производството и дистрибуцијата на биогоривата, проширувањето на резервите од суровините, зајакнувањето на трговските можности, поддршката на земјите во развој и поддршката на истражувањето и развојот. 
„Ние мора да ја стимулираме потребата за биогорива“, рече Фишер Боел. „Јас сум по природа нестрплив и би сакал работите да се одвиваат побрзо.“ 
Според комесарот за развој на ЕУ, Луис Мишел, зголемената употреба на биогоривата ќе создаде и потенцијални можности за земјите во развој, особено оние кои се погодени од реформата на шеќерната индустрија во ЕУ. „Голем број земји во развој се природно добро позиционирани за производство на суровини за биогорива“, рече тој. „Проширувањето на пазарот на ЕУ за биогорива ќе им обезбеди нови можности за извоз.“ 
