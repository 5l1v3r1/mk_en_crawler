12/05/2012
Марина Стојановска за Southeast European Times во Скопје -- 12.05.12
Државите од регионот ги прошируваат и подобруваат своите туристички понуди за престојната летна сезона, но многу од нив соработуваат за заедничко привлекување поголем број туристи и поголеми приходи.
„Интегрираните туристички понуди претставуваат голема шанса за сите нас. Странските туристи нема да дојдат да видат само една земја; многу е поразлично кога им се нуди [шанса] да ги посетат најважните места во неколку држави“, изјави за SETimes Владо Србиновски, од македонската Агенција за поддршка и промоција на туризмот.
Минатиот месец, повеќе од 200 државни и приватни туристички агенции од Македонија, Хрватска, Србија, Турција, Црна Гора, Бугарија и Словенија учествуваа на скопскиот саем за туризам Травел маркет, на кој ги презентираат своите понуди и предсезонски пакети, вклучително и тие за здружено патување.
„Сакаме да им ги доближиме нашите туристички дестинации на луѓето и затоа учествуваме на овој саем“, изјави за SETimes Тина Грџиник, од Словенечката туристичка организација.
Другите туристички претставници рекоа дека пакетите што ги нудат ја акцентираат природната убавина на регионот, како и помалку познатите туристички богатства што Балканот ги има во изобилство.
Трендот сега е да се прифаќаат разновидните алтернативи, наспроти масовниот туризам, и тоа може да се долови со една фраза -- „Враќање во природата“, според Србиновски. 
„Македонија, на пример, не е само Охрид. Тука е, исто така, и античката опсерваторија Кокино, [локалитетот со вулкански карпи] Куклица, многу навистина прекрасни планини, национални паркови и манастири“, рече Србиновски.
Олгица Миљковиќ, од Српската туристичка организација, објасни дека стратегијата на земјата е да се збогати понудата со промовирање на одредена тема секоја година. 
„Оваа година ... ние нудиме здравствен бањски туризам. Се разбира, тука и е селскиот туризам, кој е многу атрактивен за туристите. Тие може да останат на различни места низ цела Србија во домашен амбиент и да јадат локална храна“, рече Миљковиќ за SETimes. 
„Но, соработката во регионот е важна, бидејќи истата им нуди на туристите шанса да се поврзат, да патуваат, да дознаат повеќе за различните култури, да се среќаваат меѓусебно, да разменуваат искуства. Ние учествуваме на саеми од ваков вид организирани во регионот“, рече таа.
Властите велат дека туристите -- вклучително и од регионот -- бараат промена и новитети, но цената игра голема улога во целокупната привлечност на понудата.
Дестинациите во Северен Кипар се сé попопуларни, според Стефан Јовановски од групата Ајде да патуваме.
„Пакетите се поволни [во однос на цената] и чартер летовите почнуваат во јуни и траат до септември“ рече Јовановски за SETimes. 
Но, во согласност со интегрираниот пристап, Јовановски истакна дека неговата туристичка агенција нуди пакети до сите места каде што има канцеларии, како што се Дубровник, Будва, Сараево и Охрид.
Хрватска агресивно се насочува кон потенцијалните туристи од ЕУ и, како и другите држави, очекува значителни резултати.
„Резултатите во Дубровник во текот на првите три месеци од оваа година покажуваат дека посетеноста е зголемена за една третина во споредба со минатата година“, рече министерот за туризам, Вељко Остојиќ.
„Тоа е, исто така, охрабрувачки и на национално ниво и затоа јас би бил задоволен ако имаме повторување на минатогодишните резултати“, рече тој. Слично на тоа, црногорските туристички власти очекуваат зголемување на приходите од 3 отсто оваа година.
Властите во БиХ проценуваат дека оваа година приходите од туризмот ќе изнесуваат 250 милиони евра, но тврдат дека добивката може да биде трипати поголема со оглед на потенцијалот на медицинскиот и спортскиот туризам. „Само преку нови идеи, производи и програми можеме да ги оствариме нашите цели -- да ја продолжиме сезоната и да постигнеме подобри резултати за поголеми приходи“, изјави за SETimes Бранка Ѓуриќ, министерка за туризам на ФБиХ.
Многу посетители на саемот во Скопје рекоа дека се имресионирани од разновидноста и квалитетот на туристичките презентации на земјите, како и од предсезонските пакети, но потврдија дека бараат пакети што не се само традиционални одмори на плажа.
„Ќе се одлучам меѓу бањски одморалиштата во Бугарија или спокојството на некое српско село“, рече за SETimes Оливера Стефановска (43).
