15/04/2008
Словенечкиот министер за надворешни работи, Димитриј Рупел, во саботата (12-ти април) се состана со генералниот секретар на ОН, Бан Ки-Мун, во Њујорк. Двајцата разговараа за Балканот, особено за ситуацијата со Косовo. Рупел, чија земја претседава со ЕУ до јули, рече дека генералниот секретар има неколку „нови идеи што ние во ЕУ ќе ги земеме предвид“. Тој рече дека разговорите помеѓу Белград и Приштина би можеле да продолжат околу одредени прашања, но додаде дека најважна цел ќе биде да се спречи поделбата на Косово. 
*** 
 Maкедонскиот министер за надворешни работи, Антонио Милошоски, во понеделникот (14-ти април) беше во еднодневна посета на Ирска. Милошоски се состана со ирскиот министер за европски прашања, Дик Роч, и го потпиша договорот за спречување на двојното оданочување помеѓу Македонија и Ирска. Милошоски учествуваше на состанокот на Европските народни партии, на кој, исто така, присуствуваше и германскиот канцелар Ангела Меркел и претседателот на Европскиот парламент, Ханс-Герт Поетеринг. 
*** 
Германскиот претседател Хорст Келер, во понеделникот (14-ти април) допатува во тридневна официјална посета на Хрватскa. Келер треба да се состане со својот хрватски колега Стипе Месиќ и со премиерот Иво Санадер. Германскиот претседател, исто така, ќе учествува на хрватско-германскиот државен форум и ќе се состане со претседателот на парламентот, Лука Бебиќ. 
 *** 
 Tурскиот министер за надворешни работи, Али Бабаџан, во понеделникот (14-ти април) допатува во тридневна официјална посета на Лондон. Тој и неговиот британски колега, Дејвид Милибенд, ќе разговараат околу билатералните односи и кандидатурата на Турција за влез во ЕУ, како и за регионалните и меѓународни прашања. Бабаџан, кој е и главен турски преговарач со ЕУ, ќе се состане со британски бизнисмени и ќе одржи предавање на Институтот за одбранбени и безбедносни студии на Кралската обединета служба.
*** 
Генералниот секретар на ОН, Бан Ки-Мун, го назначи Етиопјанецот Тај-Брук Зерихоун за нов претставник на ОН во Кипар и шеф на Мировните сили на ОН на Кипар (УНФИКИП) во четвртокот (10-ти април). Зерихоун ќе го замени Мајкл Молер од Данска. Новиот претставник се очекува да помогне во обединувањето на поделениот остров по неколкудецениски дипломатски напори.
*** 
Жељко Комшиќ, хрватскиот член на трипартитното претседателство на БиХ во понеделникот (14-ти април) замина во официјална посета на Чешка. Неговиот состанок со претседателот Вацлав Клаус ќе се фокусира на билатералната соработка, напредокот на БиХ во евроатланските интеграции и последните регионални настани. Во Прага Комшиќ, исто така, ќе се состане со претставниците на босанската дијаспора и ќе присуствува на неколку културни настани. 
 (Разни извори 08/04/08-15/04/08) 
