11/11/2008
ПРИШТИНА, Косово -- Седницата на Советот за безбедност на ОН, чија агенда го вклучуваше и извештај за Косово на генералниот секретар, Бан Ки-Мун, како и распоредувањето на ЕУЛЕКС, беше повторно одложена во вторникот (11-ти ноември). Советот не ја обелодени причината за ова и не објави друг датум. Српскиот министер за надворешни работи, Вук Јеремиќ, требаше да учествува на состанокот и да го потврди ставот на Србија, имено, дека таа ќе го поддржи извештајот на Бан од шест точки сé додека истиот е во согласност со условите на Белград за реструктуирање на меѓународното присуство во Косово. Српските власти инсистираат на тоа дека ЕУЛЕКС не треба да го применува планот на поранешниот претставник на ОН Марти Ахтисари за надгледувана независност на Косово. Тие, исто така, сакаат мисијата да биде неутрална и да има мандат одобрен од Советот за безбедност. Косовските власти имаат, исто така, проблем со извештајот на Бан, велејќи во понеделникот дека делови од истиот се неприфатливи за Приштина. 
Францускиот министер за надворешни работи, Бернард Кушнер, во понеделникот го искажа својот став, велејќи им на косовските водачи да ги прифатат сите шест точки од предлогот. По состанокот на министрите за надворешни работи на ЕУ, Кушнер, чија земја претседава со ЕУ, истакна дека ЕУЛЕКС е наменет за доброто на сите косовски граѓани. Исто така во понеделникот, командантот на ЕУЛЕКС, Ив де Кермабон, рече дека мисијата е клучна за успехот на демократската држава. (Maкфакс, Танјуг, Коха Диторе, Зери, Експрес - 11/11/08; Кохавижн, РТК, Телеграфи, ТВ 21 - 10/11/08)
