20/04/2009
ХАГ, Холандија -- Случајот пред хашкиот Меѓународен суд на правдата (МСП) за законитоста на независноста на Косово е „судски процес на векот“, рече српскиот министер за надворешни работи, Вук Јеремиќ, во петокот (17-ти април), додека двете страни во судењето ги претставуваа своите аргументи. „Ова е првпат во историјата еден чин на отцепување да се разгледува од аспект на меѓународното право. Овде ќе се суди за правото на самоопределување и правото на зајакнување на територијалниот интегритет и суверенитет на меѓународно признаената и суверена држава“, рече Јеремиќ на српската државна телевизија, РТС. Приштина, од друга страна, во петокот објави дека со оспорувањето на независноста на Косово, Србија има за цел да предизвика тензии во својата поранешна покраина. Министерот за надворешни работи, Скендер Хисени, рече дека е убеден оти МСП ќе ја поддржи независноста на Косово. „Прогласувањето независност и борбата за слобода не се правно прашање. Тоа е резултат на еден историски процес“, рече Хисени. (Б92 - 19/04/09; РТС - 18/04/09)
