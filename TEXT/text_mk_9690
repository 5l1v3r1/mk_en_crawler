23/02/2013
Бедрана Калетовиќ за Southeast European Times во Сараево -- 23.02.13
Политичарите во Федерацијата на Босна и Херцеговина (ФБиХ) велат дека се надеваат оти новата влада ќе ја врати довербата на јавноста и ќе го реши тековниот политички ќор-сокак откако владата падна со гласањето за недоверба.
„Федералната влада повеќе не работи добро и неизбежно е да се направат промени. Граѓаните повеќе не им веруваат на политичарите и политичарите се сметаат за некомпетентни и несериозни“, рече Иво Тадиќ, пратеник на ХДЗ БХ.
„Гласањето за недоверба крајно ќе послужи да се врати довербата во владата“, рече заSETimesпремиерот на ФБиХ Нермин Никшиќ.
Коалицијата на државно ниво на Социјалдемократската партија (СДП) и Партијата за демократска акција (СДА) се распадна во мај 2012 година, откако СДА одби да го поддржи предложениот буџет. СДП потоа најде партнер во Сојузот за подобра иднина (СББ) и двете главни хрватски партии.
Министрите на СДА беа избркани од државната влада во октомври, но реконструкцијата на владата на ФБиХ траеше подолго поради законските пречки и противењето на претседателот на ФБиХ Живко Будимир.
Од гласањето за недоверба на 12-ти февруари, Будимир рече дека нема да се спротивстави на назначувањето нова влада.
До новите избори, за кои не е одреден датум, активностите на владата ќе бидат ограничени, рече Јасенко Селимовиќ, претседател на претставничката група на СДП во Претставничкиот дом на ФБиХ.
„Владата ќе ги извршува само основните активности заради исполнување на нејзините меѓународни обврски, како и активностите неопходни за функционирање на ентитетот на ФБиХ“, рече Селимовиќ заSETimes.
Селимовиќ рече дека владата не може да носи одлуки или да усвојува акти што ќе создадат финансиски товар за ФБиХ без одобрение на парламентот на БиХ.
Но, некои не се согласуваат со исходот на гласањето за недоверба.
„Ова е срамна одлука. Владата ќе продолжи да работи до изборите, но не на начинот на кој беше договорено“, рече за SETimesИсмет Османовиќ, претседател на СДА во Претставничкиот дом на ФБиХ.
Многу граѓани велат дека гласањето за недоверба претставува предизборно шоу за да се сврти вниманието и да се прикрие перцепираната интертност и неодговорноста на владата. 
„Сакам да видам напредок во оваа земја, за мене и моите деца, а не политичари кои не прават ништо за земјата од изборите“, рече заSETimesЕмир Спаховиќ, наставник од Сараево.
