17/04/2009
TИРАНА, Албанијa -- Земјата се очекува да ја поднесе својата апликација за кандидатски статус во ЕУ до крајот на месецов, потврди портпаролката на Европската комисија (ЕК), Кристина Наѓи, во четвртокот (16-ти април). Таа рече дека чешкото претседателство на ЕУ го утврди датумот за апликацијата во консултации со албанската влада. „ЕК има редовни контакти со потенцијалните кандидати како што е Албанија, и за прашањето на апликацијата се расправаше неколкупати во изминатиов месец. Сепак, чешкото претседателство е тоа што треба да го одреди точниот датум на апликацијата“, рече Наѓи. Таа потврди дека одржувањето фер и транспарентни општи избори во јуни е клучно за апликацијата на Албанија. 
Пратениците од најголемата опозициска Социјалистичка партија (СП) ја бојкотираа седницата на парламентот во четвртокот, во знак на протест поради наводните кршења на постапката на издавање нови лични карти. Гласачите ќе мора да покажат лична карта или пасош пред да гласаат на 28-ми јуни. Членовите на СП велат дека нема да се вратат во парламентот додека владата не го направи процесот посеопфатен и не започне да издава бесплатни лични карти. Владата го отфрли потегот како политичка трибина и вети дека ќе го комплетира процесот на издавање лични карти во поголемите градови до крајот на месецов. (Toп ченал, Клан, Алсат, Ора њус, Шекули, Балкан веб - 16/04/09)
