19/06/2007
Италијанскиот министер за надворешни работи, Масимо Далема, го посети Белград, каде што оствари разговори со српските водачи. Тој посочи дека е можно да се одржат нови разговори помеѓу претставниците на косовските Албанци и српските претставници, но само во ограничен период и со независно Косово како крајна цел. Српскиот претседател Борис Тадиќ и премиерот Воислав Коштуница ги повторија своите противења на независноста, но се согласија со Далема дека решение надвор од Советот за безбедност на ОН би бил најлош можен исход. 
 *** 
Aтина беше домаќин на дводневниот форум за улогата на балканските земји во гарантирањето на безбедноста и стабилноста во Европа. На настанот присуствуваа политички водачи од целиот регион, а беше во организација на Проектот за етнички односи со седиште во ОН. Во нејзиното обраќање пред учесниците, грчкиот министер за надворешни работи, Дора Бакојани, рече дека изгледите за членство во ЕУ се главната движечка сила за потребните реформи, додавајќи дека регионалната соработка треба уште повеќе да се зајакнува. Грчкиот претседател Каролос Папуљас оствари разговори со претседателот на црногорскиот парламент Ранко Кривокапиќ на маргините од форумот, изразувајќи пофалби за улогата на Црна Гора во регионалната безбедност и изразазувајќи поддршка за кандидатурата на земјата за влез во ЕУ. 
*** 
Унгарскиот министер за надворешни работи, Кинга Гонч, го посети Сараево и се состана со својот босански колега Свен Алкалај, како и со членовите на претседателството на БиХ. Посетата се фокусираше на соработката и можностите за посилни економски врски и повисоки унгарски инвестиции во БиХ. Двете страни се согласија дека наскоро треба да се потпишат договорите за социјалното осигурување и избегнување на двојното оданочување. 
*** 
Италијанскиот министер за надворешни работи, Масимо Далема, беше во дводневна посета на Tурција, каде што го поддржа повикот на шефот на НАТО, Јап де Хоп Шефер, за дипломатско решение на проблемот со упадот на терористичката Курдистанска работничка партија од северен Ирак. Далема, исто така, изјави за турските медиуми дека Италија ја поддржува кандидатурата на земјата за членство во ЕУ, но и дека ќе инсистира Анкара да ги исполни своите обврски во врска со Кипар. И покрај тоа што процесот на пристап ќе трае долго, членството на Турција се поклопува со суштинските интереси на ЕУ, рече Далема. 
Разни извори – 12/06/07-19/06/07 
