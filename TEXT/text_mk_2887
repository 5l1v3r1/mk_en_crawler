21/03/2006
Од Берта Фониќи за Southeast European Times во Приштина -- 21/03/06
Делегациите од Приштина и Белград ја одржаа втората рунда од директните преговори за децентрализацијата во петокот (17-ти март). Разговорите, што се одржаа под покровителство на специјалниот претставник на ОН, Марти Ахтисари, и со кои претседаваше неговиот заменик, Алберт Рохан, се фокусираа на локалните финансии, меѓуопштинската соработка и прекуграничната соработка. 
Состанокот беше сериозен, конструктивен и продуктивен, според претставниците на двете делегации. Сепак, двете страни имаа спротивставени идеи во врска со типот на децентрализација што треба да се спроведе, па дури и за целите на последните разговори. 
Според Слободан Самарџиќ, членот на белградскиот тим што го цитираше Радио Б92, главната точка на агендата беше „финансирањето на српските општини во Косово, хоризонталните врски помеѓу српските општини во регионот и создавањето на меѓуопштинско здружение што ќе ги поврзува со Белград“. 
Сепак, Приштина се противи на воспоставувањето на хоризонтални врски помеѓу српските општини, како и вертикални врски помеѓу општините и Белград, врз основа на тоа што истите би можеле да доведат до моноетнички енклави, рече шефот на преговарачкиот тим, Хашим Тачи. „Косовската делегација го признава интересот на Белград за косовските Срби, но овој интерес билатерално треба да се усогласи со законот“, рече тој. 
„Ние работиме со највисоки меѓународни стандарди, за интеграција на сите. Нема ги делиме граѓаните како мнозинство или малцинство, туку [ќе ги гледаме] како косовски народ“, додаде Тачи. 
И покрај непостигнувањето на договор, Рохан рече дека разговорите биле „исклучително конструктивни“. 
„Состанокот беше ориентиран на конкретни прашања, немаше полемики и ова е начинот на кој ние треба да продолжиме бидејќи тогаш можеме вистински да се обидеме да разговараме за различни проблеми, тешкотии, контроверзности и да се обидеме да најдеме заедничка основа“, рече Рохан. 
Тој рече дека сите страни се согласиле дека финансиските субвенции од Белград за општините во Косово се прифатливи под услов да бидат обезбедени на транспарентен начин и да бидат ограничени на областите во надлежност на општините. 
„Се работи за две различни работи. Едната е соработката меѓу општините. Ова е сосема во согласност со Поглавјето за општините, кое предвидува ваква соработка за конкретни прашања“, рече Рохан. „На пример, ако секоја општина не сака да има болница, тие можат да одлучат да имаат една болница за повеќе од една општина. Ова се практични прашања и за таа цел мора да се формираат партнерства помеѓу општините.“ 
Делегациите, исто така, се согласија дека косовските општини имаат право да формираат меѓуопштински договори за функционална соработка во рамките на нивните надлежности, сé додека тоа не резултира со дополнителен управувачки слој помеѓу општините и централните власти, рече Рохан. 
Третата рунда разговори ќе се одржи повторно во Виена на 3-ти април. 
