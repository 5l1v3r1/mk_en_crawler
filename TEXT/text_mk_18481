10/05/2007
ЗАГРЕБ, Хрватска -- Загребските окружни обвинители во средата (9-ти мај) покренаа ново обвинение за воени злосторства против членот на парламентот Бранимир Главаш, по скоро едногодишна истрага. Главаш е обвинет за поврзаност со убиството на двајца етнички српски цивили и тортура на други во источниот хрватски град Осиек во 1991 година. Во тоа време тој беше секретар за одбрана на општина Осиек и командант на локална хрватска паравоена формација. Ова е второ обвинение против Главаш, кој веќе се соочува со судски процес пред Осиечкиот жупански суд за убиството на десет етнички српски цивили во регионот во 1991 година.
Во другите вести, канцеларијата на хрватскиот државен обвинител во средата објави дека се покренати истраги за воени злосторства против вкупно 3.666 луѓе од 1991 година досега. Во 98,3 отсто од случаите, обвиненијата биле поврзани со вмешаноста во агресијата против Хрватска, додека 1,7 отсто претставуваат судски процеси покренати против припадниците на хрватските вооружени сили.
Исто така во средата, судот во Солун ја одобри екстрадицијата на припадникот на паравоените сили на хрватските Срби, Ернест Радјен, од Грција за Хрватска, каде што тој е обвинет за убиствата во 1991 година на преку 40 хрватски цивили во Скабрња. Тој ги негира обвинувањата. (Вјесник, Пословни дневник - 10/05/07; ХИНА, ХРТ, Танјуг - 09/05/07)
