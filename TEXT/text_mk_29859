27/12/2010
БЕЛГРАД, Србија -- Србија побара од Хашкиот трибунал за воени злосторства да отпочне истрага против поранешниот шеф на УНМИК, Сорен Јесен-Петерсен, за евентуално прикривање на доказите во аферата со трговија на органи. Шефот на националниот совет за соработка со Трибуналот на ОН, Расим Љајиќ, во неделата (26-ти декември) изјави за белградскиот весник Блиц дека испратил писмо до главниот обвинител на Трибуналот, Серж Брамерц. Во него, тој инсистира на истрага за непочитување на судот против Јесен-Петерсен, кој го предводеше УНМИК од 2004 до 2006 година.
Претходно овој месец, известувачот на Советот на Европа, Дик Марти, претстави извештај во кој вели дека членовите на Ослободителна војска на Косово биле вклучени во шверц со органи на крајот од 1990-тите. Љајиќ вели дека во 2004 година УНМИК ги испитал обвинувањата. „Во тоа време УНМИК велеше дека нема извештај за шверцот со органи и нема докази. Но, во 2008 година обвинителот за воени злосторства обезбеди 16 страници од овој извештај“, рече Љајиќ во неделата. (Блиц, Радио Србија, Танјуг, Б92, АФП - 26/12/10)
