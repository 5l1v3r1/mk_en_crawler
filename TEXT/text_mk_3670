31/08/2007
(Москоу тајмс - 31/08/07; FТ, АП, АФП, АФКС, Еурообсервер, РИА Новости, Dnevnik.bg - 30/08/07)
Европската комисија (ЕК) го разгледува пакетот мерки за ограничување на пристапот на странските претпријатија, вклучително и руските, до енергетските мрежи на блокот, објави во четвртокот (30-ти август) Фајненшал тајмс. 
Една опција е да се примени „клаузулата на реципроцитет“, вели весникот. Ова сериозно ќе им наштети на претпријатијата од Русија и Саудиска Арабија, каде што европските фирми, исто така, се соочуваат со строги инвестициски ограничувања. 
Запрашан за коментар во врска со извештајот, портпаролот на комесарот за енергија на ЕУ Андрис Пиебалгс, Феран Тараделас, потврди дека ваквата мерка е навистина предмет на дисусија. 
„Комисијата, во пакетот што ќе биде претставен на 19-ти септември, секако дека го разгледува и концептот на реципроцитет во нашите енергетски активности и нашата надворешна енергетска политика“, изјави тој за новинарите. 
Најблагата мерка, наводно, што се разгледува е да му се даде на Брисел право темелно да го испита секој потенцијален инвеститор. 
Но, со построгата опција, европскиот енергетски сектор би бил прогласен за „стратешка индустрија“, што би го направил пристапот за странските инвеститори речиси невозможен.
Ќе биде апсолутно „нефер“ за ЕУ да наметне дискриминаторски мерки против руските претпријатија, изјави во четвртокот висок официјален претставник на Москва за Фајненшал тајмс. 
„Русија ќе ги искористи сите можни правни средства во согласност со меѓународното право за да обезбеди еднаков пристап до пазарите за своите претпријатија“, рече заменик-секретарот за односи со медиумите на Кремлин, Дмитри Песков. 
Во обид да ја поттикне конкурентноста и да обезбеди намалување на цените на енергијата во блокот, ЕК, исто така, се очекува да предложи европските гасни и електрични гиганти да ги одвојат своите бизниси на дотур од генерирањето и снабдувањето -- процес што честопати се нарекува „одврзана сопственост“. Но, некои членки на ЕУ, како на пример Франција и Германија, изразија оптимизам во врска со ваквите мерки. 
Тараделас рече дека истото правило треба да важи и за претпријатијата од надвор од ЕУ. 
„Ако има одвојување на производот од пакетот, тоа треба да важи за сите“, рече тој.
Ваквиот чекор би можел да ги спречи рускиот државен гигант „Газпром“ и нафтеното претпријатие на Саудиска Арабија да влезат на енергетскиот пазар на ЕУ.
„Газпром“ сака да стане водечки играч на европскиот енергетски пазар. Истиот има силни позиции во Германија преку партнерството со Е.ОН и БАСФ. Во последниве месеци рускиот гигант се обидува да влезе во бизнисот со крајните корисници на гас нудејќи рекордно ниски цени.
Според софискиот весник Дневник, мерките што ги разгледува ЕУ би можеле да имаат негативно влијание на најмалку два руски енергетски проекти, кои ја вклучуваат и Бугарија -- планираниот нафтовод Бургас-Александрополис и гасоводот „Јужен тек“.
