06/11/2009
БРИСЕЛ, Белгија -- Србија има намера да аплицира за членство во ЕУ до крајот на годинава, објави во четвртокот (5-ти ноември) министерот за надворешни работи, Вук Јеремиќ. Говорејќи пред членовите на Комитетот за надворешна политика на Европскиот парламент, Јеремиќ рече дека неговата земја е свесна за резервираноста на некои членки во врска со ова прашање, но рече дека е време да се оди напред. Тој додаде дека Белград соработува целосно со Трибуналот на ОН за воени злосторства, што е предуслов за напредок кон интеграцијата во ЕУ.
За време на посетата на Брисел, Јеремиќ се состана со комесарот за проширување на ЕУ, Оли Рен, кој го пофали напредокот на Србија, но одби да каже дали се согласува со намерата на Белград наскоро да аплицира за членство.
Во другите вести од четвртокот, српската влада го одобри предлог-законот за утврдување на јурисдикцијата на покраината Војводина. Владата вели дека мерката ги хармонизира јурисдикциите на покрината со уставот и го спроведува процесот на децентрализација и концептот на широка автономија, без елементи на државотворност. Предлог-законот и статутот на Војводина следно одат во парламентот. (Б92, Taнјуг, Блиц, РТС - 05/11/09)
