07/03/2007
(AП, АКИ, ДПА, Фена, Б92, Ајриш тајмс - 06/03/07)
Претходно непозната милитантна група испрати писмо до премиерот на Република Српска (РС) Милорад Додик, во кое се заканува дека ќе го убие, објави во вторникот (6-ти март) канцеларијата на водачот на босанските Срби. Ова е последна од серијата смртни закани што тој ги прими по пресудата од 26-ти февруари на Меѓународниот суд за правда (МСП), кој ја ослободи Србија од директната одговорност за геноцидот во конфликтот во Босна и Херцеговина (БиХ) во периодот 1992-1995 година. 
„Ние веќе распоредивме легија борци во Бања Лука, кои поседуваат најсофистицирана опрема за уништување на тенкови од далечина, како и авиони и хеликоптери“, босанската новинска агенција Фена ја цитираше групата, која се идентификува себеси како „Нова БиХ“, од писмото. „Целта ни е да ги кренеме во воздух возилата кои се дел од твојата придружба, заедно со тебе. Му плативме на човек од твојата партија, кој се согласи да ни даде информации за твоите движења.“ 
Вера Сајиќ, шеф на канцеларијата за односи со јавноста на Додик, за новинарите во вторник изјави дека писмото пристигнало претходниот ден и дека било доставено до Министерството за внатрешни работи со инструкции да се преземат неопходните мерки во рамките на неговите овластувања. Релевантите централни институции во Сараево се, исто така, информирани. 
Министерот за внатрешни работи на РС, Станислав Чадо, не сакаше да коментира за тоа какви активности планираат да преземат властите. Тој, исто така, одби да обелодени какви било информации во врска со авторот на писмото од понеделникот, наводно испратено од регионот на Тузла.
И покрај заканата за убиство на Додик, неговото семејство и Србите генерално, „Нова БиХ“, исто така, вели дека ќе ги разнесе сите камиони и автобуси со српски регистарски таблички и ќе ги уништи сите мостови на реката Дрина, природна граница помеѓу БиХ и Србија.
„Сега е ред на вас, и сите Срби ќе бидат вечна цел на герилски напади и уништување од страна на навредените и понижените, чии татковци, браќа, деца и други беа убиени, без да можат да се одбранат себеси“, вели организацијата. 
Два дена по пресудата на МСП со седиште во Хаг дека масакрот во Сребреница во 1995 година на 8.000 мажи и момчиња од босанските муслимани од страна на силите на босанските Срби претставуваат геноцид, Додик објави изјава во име на неговата влада, извинувајќи им се на жртвите од конфликтот во периодот 1992-1995 година. 
„Владата на Република Српска изразува најдлабоко жалење за злосторствата извршени врз несрпското население за време на неодамнешната војна во Босна и ги осудува сите лица кои учествуваа во тие злосторства“, се вели во изјавата. 
Во меѓувреме, високи официјални претставници на босанските Срби се очекува да издадат нова изјава в среда, отфрлајќи ја колективната вина на заедницата за конфликтот. Истата ќе биде објавена на специјална прес-конференција, која ја свика претседателот на РС, Милан Јелиќ, и на која присуствуваа Додик, претседателот на националното собрание на РС, Игор Радојчиќ, претседавачот на Министерскиот совет на БиХ, Никола Спириќ, и претседавачот на претседателството на БиХ, Небојша Радмановиќ, објави Фена во вторникот.
По пресудата на МСП уследија повици од страна на водачите на босанските муслимани за целосно укинување на РС како „креатура на геноцид“ и се врши притисок од страна на претставниците на оваа заедница во Сребреница нивниот град да добие специјален „неутрален“ административен статус надвор од јурисдикцијата на РС.
„Сите оние кои се обидуваат да манипулираат со граѓаните во локалните заедници и граѓаните во РС мора да ја сносат одговорноста“, Фена ја цитираше изјавата на Јелиќ од вторникот. „Јас сметам дека ова не е неопходно и дека никој не треба да ја искористува актуелната ситуација во БиХ и да постигнува евтини политички поени.“
