19/07/2005
Од Алан Чове за Southeast European Times во Анкара -- 19/07/05
„Турк телеком“, кој стана важен симбол на турските напори за приватизација на државните претпријатија, конечно е продаден. На тендерот, на кој на крајот победи конзорциумот предводен од „Огер телеком“ од Саудиска Арабија, учествуваа четири одделни конзорциуми. Победничката понуда изнесуваше 6,55 милијарди американски долари. По одобрението од турската агенција за конкуренција и владата, продажбата на 55 отсто од акциите на „Турк телеком“ се финализираше. 
„Огер телеком“, кој е во сопственост на семејството на убиениот поранешен либански премиер Рафик Харири, формираше конзорциум во кој влегува и „Телеком Италија“ како малцински партнер и меѓународната консалтинг филијала на „БТ Груп ПЛЦ“, „БТ Телконсалт“, како партнер за соработка. 
Ова беше седми обид на турската влада во последнава деценија за продажба на претпријатието. Претходните обиди наидоа на отпор од страна на синдикатите, кои беа загрижени за работните места, како и од страна на војската, која го покрена прашањето за последиците врз националната безбедност од продажбата на државната сопственост на нетурско претпријатие. Продажбата на претпријатието, кое го загуби својот статус на монопол минатата година, но сé уште го контролира пазарот на фиксната телефонија, исто така, беше одложена неколкупати од страна на владата бидејќи понудите се сметаа за премногу ниски. 
Наддавањето на 1-ви јули беше пренесувано во живо на турската телевизија. Двајца понудувачи - групата на турскиот „Коч холдинг“ и американската „Карлајли груп“, од една страна, и конзорциумот предводен од единицата на мобилниот оператор Turkcell Iletisim Hizmetleri - претходносе повлекоа. По неколку круга „Огер груп“ конечно го победи последниот конкурент, конзорциумот предводен од Etisalat Emirates Telecommunications Corp. Конечната цела беше значително повисока од првичните 5,65 милијарди американски долари понудени од страна на Огер. 
Со 19 милиони претплатници „Турк телеком“ е 13-тото по големина телеком претпријатие во светот. Како дел од договорот помеѓу Турција и ММФ, кој й позајми на земјата 33 милијарди американски долари од 1999 година, претпријатието требаше да ги продаде своите акции и да ги употреби приходите од продажбата за намалување на долгот. Две други државни претријатија, нафтената рафинерија „Тупрас“ и фабриката за челик „Ердемир“, исто така, се избрани за приватизација оваа година. Обидот од минатата година за приватизација на „Тупрас“ не успеа кога највисокиот турски административен суд ја поништи продожбата од 1,3 милијарди американски долари, наведувајќи ги како причина за својата одлука неправилностите на истата. 
Досега процесот на приватизација обезбеди приходи во висина од 1 милијарда американски долари за Турција во текот на 2005 година. И покрај тоа што владата мора да продолжи со исполнувањето на своите обврски кон ММФ, продажбата на државниот имот и понатаму е чувствително прашање. Продажбата на „Турк телеком“, во кој се вработени околу 50.000 луѓе, предизвика голем број протести низ целата земја, по што генералниот директор на „Огер телеком“, Мухамад Харири, објави дека нема да бидат затворени постојните работни места. 
