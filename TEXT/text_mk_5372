22/04/2010
Од Игор Јовановиќ за Southeast European Times во Белград -- 22/04/10 
Српскиот специјален обвинител за организиран криминал поднесе обвиненија минатата недела против Дарко Шариќ и 19 други осомничени за шверц на 2,5 тони кокаин од Јужна Америка. Ова предизвика јавна дебата за безбедноста на највисоките функционери, од кои на некои групата, наводно, им се заканила.
Високиот претставник на Министерството за правда Слободан Хомен рече дека групата, по апсењето на некои членови и запленувањето имот во вредност од неколку милиони евра, упатила смртни закани до српскиот претседател Борис Тадиќ, министерката за правда Снежана Маловиќ и специјалниот обвинител Миљко Радисављевиќ. Полицијата го испитува случајот.
Шариќ, по кого полицијата трага од минатогодишната конфискација на 2 тони кокаин од јахта во Уругвај, успеа да избега од земјата. Ако бидат осудени, членовите на неговата група се соочуваат со по 40 години затвор.
Се верува дека таа е една од најорганизираните криминални групи која досега оперирала во Србија, рече специјалниот обвинител Миљко Радисављевиќ.
Според полицијата, Шариќ се крие во Црна Гора и продолжува со своите нелегални активности. На крајот од март, според дневниот весник Блиц, 100 килограми кокаин што беа конфискувани во Западна Европа биле, наводно, шверцувани во Европа за Шариќ.
„Шариќ немал никаква директна врска со кокаинот, како што и никогаш нема. Работата ја завршиле добро обучени курири испратени во Јужна Америка со огромни суми пари да ја купат дрогата, и морнари кои го презеле кокаинот и го шверцувале со бродови за Европа. Конфискуваната дрога беше пронајдена на брод на кој имаше неколку морнари од Балканот“, изјави за Блиц во средата (21-ви април) извор од полицијата.
Групата -- која инвестирала пари во недвижен имот и купувала претпријатија -- се вели дека имала имот во вредност од десетици милиони евра. Досега се запленети неколку луксузни куќи и хотели вредни милиони евра. 
„Сето ова треба да се сфати многу сериозно и треба да се преземат мерки за заштита на државните претставници. Групата е толку финансиски моќна, што може да ги оствари своите закани. Исто така, јас не мислам дека ќе се откаже лесно и само ќе ја гледа државата како го конфискува нејзиниот имот“, рече предавачот на белградскиот Факултет за безбедност Зоран Драгишиќ за SETimes. 
По откривањето на заканите за државните претставници, владата објави дека ново блиндирано возило вредно 620.000 евра е купено за Тадиќ. Маловиќ и Радисављевиќ беа преселени од нивните резиденции.
Милош (22) студент од Белград, смета дека заканите за државните функционери се преувеличени за да се оправда купувањето нови средства за безбедност, но исто така верува дека опасноста не може да се игнорира. 
„По атентатот врз премиерот Зоран Ѓинѓиќ, никој не [може] да ја потцени опасноста“, изјави тој за SETimes. 
Драгана (41), правничка од Белград, изјави за SETimes дека смета оти јавноста треба да биде загрижена. „Ако криминалци можат да им се закануваат на државните претставници, што можеме ние, граѓаните, да кажеме? Колку сме ние заштитени?“
