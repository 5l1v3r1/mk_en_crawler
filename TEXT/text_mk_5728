24/11/2010
Од Лилјана Смиљаниќ за Southeast European Times во Бања Лука – 24/11/10
Претходно овој месец, Канцеларијата на високиот претставник (ОХР) објави дека ќе престане да поставува вето за кандидатите за политичките позиции во Босна и Херцеговина (БиХ), вклучително и за Советот на министри. 
Високиот претставник Валентин Инзко рече дека е време политичките партии да преземат поголема одговорност за иднината на нивната држава. Тој ги повика да препорачаат кандидати чии биографии се чисти. 
„Сега сите партии што учествуваат во владите на ентитетите и кантоните ќе мора да бираат кандидати кои не биле вклучени во попречување на Дејтонскиот мировен договор, или обвинети за воени и други тешки кривични дела“, рече портпаролката на ОХР, Лилјана Радетиќ. 
„Високиот претставник очекува властите во ентитетот и во кантоните да воведат свои начини на проверка на овие кандидати, исто како што постојат начини да се направи тоа на државно ниво“, рече таа.
Сепак, критичарите велат потегот доаѓа прерано. Бошњачката партија за демократска акција (СДА) тврди дека политичките партии мора најпрво да покажат дека ги поставиле сите потребни проверки. Повеќето членови на Хрватската демократска заедница (ХДЗ) исто така се противат на одлуката. 
Позитивни одговори дојдоа од водечката партија во Република Српска (РС), Сојузот на независните социјалдемократи (СНСД).
„Ова е чин на ослободување од окупација и протекторат“, рече водачот на партијата, Милорад Додик. Додик одговори веднаш со потпишување на договор за соработка на државно ниво со опозициската Српска демократска партија (СДС). Ако СНСД освои четири места во Советот на министри, тие ќе бидат подготвени истите да ги делат со СДС.
„Го нудиме најбрзиот начин за формирање државни институции во интерес на сите граѓани и сметаме дека е неопходно и другите политички фактори во БиХ да разговараат, особено СНСД и СДС“, рече Младен Босиќ, водач на СДС. 
СНСД и СДС велат дека нивни приоритети се уставните реформи и НАТО. Тие ќе работат и на поделба на приходите од ДДВ, измени во законот за изборите, надворешната политика и намалување на вооружените сили на БиХ. Затворањето на ОХР и референдумот за членството во НАТО се, исто така, на агендата.
