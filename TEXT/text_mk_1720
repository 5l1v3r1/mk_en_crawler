23/05/2012
Во неделата (20. мај), четири авиопревозници во регионот се договорија да соработуваат во остварувањето на чекор чија цел е значително да се подобрат воздушните врски, како и квалитетот на услугата. На форумот во Будва, српскиот „ЈАТ ервејс“, хрватскиот „Кроејша ерлајнс“, словенечкиот „Адриа ервејс“ и црногорскиот „Монтенегро ерлајнс“ рекоа дека заеднички ќе ги користат авионите, но истакнаа дека нема да основаат една компанија.
*** 
Во петокот (18. мај), Европската банка за обнова и за развој (ЕБОР) рече во своите најнови предвидувања дека Југоисточна Европа ќе забележи економски раст од 1% оваа година. Банката е најоптимистична за прогнозите за Турција, каде што се очекува економијата да порасне за 2,5% оваа година. За Македонија се очекува раст од 1,3%, по што следат Албанија, Бугарија и Романија со раст од 1,2%. БДП се очекува да се покачи за 0,4% во Босна и Херцеговина и во Црна Гора и за 0,1% во Србија. Единствената земја во регионот каде што банката очекува негативен раст е Хрватска, со -0,6%.
*** 
Австриската банка „Хипо алпе адриа“ објави во понеделникот (21. мај) дека продава дел од својата мрежа во поранешна Југославија, со надеж дека ќе заработи најмалку 1,5 милијарди евра од процесот. Институцијата очекува да изразат интерес банки од Европа, Русија, Турција, Југоисточна Азија, како и финансиски инвеститори. Мрежата на „Хипо алпе адриа“ во регионот ја сочинуваат шест банки во Хрватска, Србија, Словенија, Црна Гора и во Босна и Херцеговина. 
*** 
Во петокот (18. мај), премиерите на трите земји објавија на состанок во Бугарија дека Турција, Бугарија и Катар размислуваат да инвестираат во неколку големи проекти. Еден од можните заеднички проекти е автопатот што ќе ги поврзува градовите Свиленград и Русе во Бугарија, што ќе обезбеди рута помеѓу Азија и реката Дунав.
*** 
Повеќе од 400 меѓународни претпријатија учествуваа на 11. саем ЕКСПОКОС 2012 што се одржа минатата недела во Приштина. Изложбата привлече фирми од Косово, Албанија, Македонија, Хрватска, Словенија, Турција, Србија, Бугарија и други, што работат во сферата на градежништвото, енергетиката, технологијата, изработката на мебел и недвижен имот.
*** 
Во неделата (20. мај), турскиот министер за енергетика Танер Јилдиз рече дека неговата земја се договорила со Иран повторно да ја воспостават размената на петролеј која била прекината пред пет години. Во согласност со планот насочен кон збогатување на изворите за набавување, Турција ќе почне да купува сурова нафта и да продава нафтени производи во Ирак. Во моментот, Турција купува природен гас од пет земји, а набавува сурова нафта од 12 држави.
*** 
Никозија е домаќин на 37. Кипарски меѓународен саем што ќе трае до недела (27. мај). Настанот привлече 247 учесници што претставуваат над 1.000 локални и меѓународни претпријатија. Бугарија и Грција се меѓу официјалните меѓународни учесници, покрај САД, Унгарија, Палестина, Јужна Африка и Кувајт.
 (Разни извори - 16.05.2012 - 23.05.2012) 
