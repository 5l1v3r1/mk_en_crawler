27/08/2009
(Новинска агенција Фокус, Новините - 27/08/09; РФЕ/РЛ, Еуроазијанет, ТДХ, Turkmenistan.ru - 26/08/09; УПИ - 25/08/09; Новинска агенција Тренд, Бизнис Њу Јуроп, УПИ, Заман - 24/08/09; Transitions Online - 14/07/09)
Енергетската соработка, вклучително и проектот за гасоводот Набуко, беше меѓу прашањата за кои туркменистанскиот претседател Гурбангулу Бердимухамедов разговареше со својот бугарски колега, Георги Парванов, за време на посетата на Софија во четвртокот (27-ми август).
Двајцата водачи потпишаа заедничка изјава по разговорите, ветувајќи дека ќе работат на унапредување на заедничката соработка во областите на економијата и енергијата, како и во борбата против тероризмот и трговијата со дрога. 
Бугарија „ја изрази својата поддршка за туркменистанските напори за создавање основа за одржлив транзит на енергетски ресурси“, софиската новинска агенција Фокус ја цитираше изјавата на Бердимухамедов по разговорите.
„Се согласивме да соработуваме во градењето заеднички претпријатија и воспоставувањето трајни економски врски“, додаде туркменистанскиот претседател. 
Парванов за новинарите по разговорите изјави дека Бугарија е подготвена да купи 2 милијарди кубни метри природен гас од Туркменистан. Но, клучното прашање, истакна тој, се однесува на правецот по кој гасот ќе биде транспортиран за Бугарија. 
Бугарија е дел од два проекти за гасоводи. Едниот е Набуко, поддржан од ЕУ и САД, кој треба да пренесува природен гас од Блискиот Исток и касписките полиња за Европа, заобиколувајќи ја Русија.
Другиот е проектот за гасоводот Јужен тек, помеѓу рускиот енергетски гигант Гаспром и италијанскиот ЕНИ. Истиот ќе пренесува руски природен гас до континентот преку Бугарија и Балканот. 
Новата бугарска влада објави дека ќе ги разгледа сите енергетски договори што претходната влада предводена од коалицијата на социјалистите ги потпиша со Русија. Истата посочи дека е можно да ја прекине изградбата на нуклеарната централа Белене и нафтоводот Бургас-Александрополис.
Одлуката на Софија за замрзнување на нејзиното учество во Јужен тек и другите енергетски проекти ќе им нанесе „фатален удар на сите руски долгорочни енергетски планови и стратегијата во Југоисточна и Централна Европа и медитеранскиот регион“, објави руската новинска агенција Регнум во својот натпис минатиот месец.
Еден од клучните проблеми со кои се соочува проектот Набуко е обезбедување на потребните резерви гас. Азербејџан, голем снабдувач на природен гас, потпиша заедничка декларација со Грузија, Турција и Египет, во знак на поддршка на гасоводот за време на мини-самитот на ЕУ во мај, што й даде поттик на долгоодложуваната иницијатива. 
Потоа, на 13-ти јули, енергетските претпријатија на земјите-учеснички во Набуко -- Австрија, Бугарија, Унгарија, Романија и Турција -- потпишаа меѓувладин договор во Анкара, давајќи му нов поттик на проектот. Во меѓувреме, Туркменистан, кој не ја потпиша мајската декларација, вети дека ќе обезбеди неодредени количество природен гас за проектот.
„Резултатите на независната ревизија спроведена минатата година и неодамнешните откритија на нашите геолози, уште еднаш му покажаа на светот дека нашата земја поседува огромни резерви гас“, чешката Transitions Online го цитираше Бердимухамедов во јули. „Тоа ни овозможува да преземаме одредени дејства во врска со спроведувањето на различни проекти, вклучително и проектот Набуко.“
Изградбата на гасоводот долг 3.300 километри треба да започне во 2011 година и да заврши до 2014 година. Првично, истиот би имал капацитет за пренос на 14 милијарди кубни метри гас до Европа годишно, за да постепено количеството се зголеми на 31 милијарди кубни метри гас годишно до 2020 година.
Бердимухамедов, кој допатува во Софија во четвртокот, подоцна истиот ден замина за Турција. Неговите разговори со властите во Анкара, исто така, се очекува да се фокусираат на енергетските прашања, вклучително и проектот Набуко.
