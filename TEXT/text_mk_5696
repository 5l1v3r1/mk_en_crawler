27/01/2011
Од Мухамет Брајшори за Southeast European Times во Стразбур -- 27/01/11 
Заштитата на сведоците варира во голема мера низ целиот Балкан и државите во регионот треба да преземат чекори за да ја направат посигурна, се вели во резолуцијата усвоена во средата (26-ти јануари) од страна на Парламентарното собрание на Советот на Европа (ПАЦЕ). Истата беше една од трите што се однесуваат на регионот. 
Жан-Чарлс Гардето рече дека сведочењето на сведоците е од клучна важност за процесот на откривање на вистината и помирувањето. Но, во многу случаи, рече тој, сведоците се колебаат дали да сведочат бидејќи се соочуваат со закана од одмазда.
„Во Хрватска, [има] откривања на идентитетот на сведоците под заштита; во Босна и Херцеговина сведоците добиваат закана и се заплашуваат, а во Косово сведоците се убиваат“, рече Гардето пред советот.
Само пред неколку дена членовите на ПАЦЕ го одобрија контроверзниот извештај на известувачот на Советот на Европа, Дик Марти, за наводното прибирање органи за време и по косовскиот конфликт, и многумина се согласуваат дека сведочењето на сведоците ќе има клучна улога во утврдувањето на тоа дали овие наводи имаат каква било основа.
„Легитимитетот на оваа истрага ќе биде конечно и единствено обезбеден со итно воспоставување ефикансни програми за заштита на сведоците“, рече српскиот претседател Борис Тадиќ. 
Српскиот министер за Косово и Метохија, Горан Богдановиќ, рече дека истрагата за обвинувањата на Марти ќе бара заштита на сведоците во Косово, со оглед на тоа што известувачот на СоЕ рече дека го составил извештајот главно врз основа на изјавите на албанските сведоци. 
Милош Алигрудиќ, член на парламентарната делегација во Стразбур, рече дека поддршката на ПАЦЕ за извештајот на Марти им донесе „еден вид морална сатисфакција“ на семејствата на жртвите.
„Сега Србија мора да стори сé за да загарантира спроведување на истрага и казнување на виновниците за злосторствата за кои говори Марти“, рече Алигрудиќ. 
Двете други резолуции усвоени во средата се однесуваат на помирувањето и дијалогот меѓу поранешните југословенски држави, и обврската на земјите-членки на Советот на Европа да соработуваат во судењето на воените злосторства. 
Засегнатите држави треба да ги постават за свој приоритет прашањата на исчезнатите лица и бегалците, рече ПАЦЕ, за да помогнат во процесот на помирување. Членовите, исто така, ја повикаа БиХ да преземе „итни чекори за исполнување на своите обврски како членка на Советот на Европа и да преземе сеопфатни клучни реформи, вклучително и уставни реформи“. 
Во резолуцијата за соработката во врска со судењето на воените злосторства се вели дека „мора да има решителна борба против неказнивоста, [и] соработката меѓу сите држави е основна“.
  SETimes дописникот Игор Јовановиќ во Белград даде свој придонес за овој натпис. 
