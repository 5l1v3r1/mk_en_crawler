27/03/2006
(Тркиш прес - 25/03/06; AП, АФП, ВОА, прес-служба на американските сили - 24/03/06; Хуријет, Тркиш прес, Ксинхуа, ВОА, Заман, прес-служба на американските сили - 23/03/06)
Тероризмот претставува најсериозната закана со која се соочува човештвото во 21-виот век, рече началникот на турскиот Генералштаб, Хилми Озкок, на крајот од дводневната меѓународна конференција против тероризмот, што заврши во петокот (24-ти март) во Анкара. 
„Ние ќе постигнеме голема победа во нашата борба против тероризмот кога нашите држави, армиите, судските органи, меѓународните организации, невладините организации, медиумите, локалната администрација и луѓето ќе заземат заеднички став против тероризмот“, рече Озкок во неговиот завршен говор на симпозиумот насловен како „Глобалниот тероризам и меѓународната соработка“, во турскиот главен град. „Успехот во борбата против тероризмот зависи од усвојувањето на една заедничка култура од страна на сите држави и нации во светот.“ 
Тој, исто така, упати и предупредување до државите што го спонзорираат тероризмот. „Со новото ниво на комуникациски способности и врски, ѕидовите сега се толку транспарентни што какви било врски и односи со терористи повеќе не се тајни“, рече тој. „Државите кои го спонзорираат и потхрануваат тероризмот можеби мислат дека ќе зајакнат по страдањето на другите земји од тероризмот. Но, историјата покажува дека, всушност, тероризмот е неблагодарен потомок, и дека ја покажува својата неблагодарност со тоа што, на крајот, ќе удри по оној што го храни.“ 
На форумот, на кој домаќин беше Генералштабот на турската армија, присуствуваа високи воени и политички претставници од 82 земји, меѓу кои и авганистанскиот претседател Хамид Карзаи, претседавачот на Американскиот здружен генералштаб, генерал Питер Пејс, како и началниците на генералштабовите на другите земји-членки на НАТО. Турскиот претседател Ахмет Неџдет Сезер и премиерот Реџеп Тајип Ердоган присуствуваа на отворањето на симпозиумот во четвртокот. 
Пејс, еден од главните говорници, истакна дека ниту една земја не може самостојно да ја добие војната против тероризмот и дека дури и најмалите партии можат да одиграат важна улога. 
„Не постои нација што е толку голема за да може самата да го стори тоа“, рече тој. „И не постои нација што е толку мала за да не може да има стратешко влијание и да учествува на многу значаен начин.“ 
Според Пејс војската можеби е средство за остварување на безбедноста, но другите елементи, како што е доброто владеење, економскиот развој и добрите образовни системи што не учат на омраза се „клучни за долгорочната победа во војната против тероризмот“. 
Карзаи, исто така, помеѓу главните говорници на форумот, го опиша тероризмот како „најлошата закана“ со која се соочува светот денес и рече дека е потребна широка меѓународна соработка за борбата против истиот. 
Тероризмот „претставува предизвик што мораме да го решиме сите заедно“, рече авганистанскиот претседател. Отфрлајќи какво било поврзување на тероризмот со една религија, како што е исламот, Карзани рече дека истиот „нема традиција, нема религија и нема систем на вредности“. 
