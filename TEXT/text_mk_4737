10/12/2008
Од Валентина Поп за Southeast European Times во Букурешт -- 10/12/08
„Не знам зошто нема знак на еднаквост помеѓу комунизмот и нацизмот... Нацистичките криминалци се во затвор, додека комунистичките, кои се можеби и поголеми виновници, се богати и слободни“, изјави Тику за Southeast European Times само неколку месеци пред својата смрт. 
Откако ги преживеа 16-те најсурови политички затвори, Думитреску стана еден од најистакнатите личности во земјата кои ги создадоа законите и институциите за комунистичкото минато.
Автор на законот за лустрација, од кој на крајот се дистанцираше откако парламентот го разводни, и член на одборот на Националниот совет за проучување на архивите на Секуритате (КНСАС), Думитреску почина во петокот (5-ти декември) на 80-годишна возраст.
Во повозрасните години дисидентот повторно јасно го кажуваше своето мислење за секторите на модерна Романија. Во јули за SE Times тој рече дека „правниот систем сам по себе е многу корумпиран“, не само бидејќи младите судии прифаќаат корупција и брзо богатење, туку и „поради тоа што [многумина] од судиите имаат корени во комунистичката Секуритате“. 
Сепак, тој остана „оптимист“, истакнувајќи дека младите Романци имаат интерес за минатото на нивната земја и преполнувајќи ја промоцијата на своите мемоари на Саемот на книгата во Франкфурт.
„Верувам во чудото за кое оваа земја е способна одвреме навреме“, заклучи Думитерску.
Тој не доживеа да го види изрекувањето на првата казна од страна на националниот суд во случајот на лустрација, во кој судот застана на страната на обвинетиот. Откако КНСАС го изгуби правото да пресудува во ваквите случаи, судот го презеде истиот. Тие ќе ги засноваат своите одлуки на досиејата и препораките на КНСАС. 
Букурешкиот трибунал ја изрече првичната пресуда на 5-ти декември, која гласеше дека иако обвинетиот Дан Транкота -- регионален функционер на Социјалдемократската партија (ПСД) од 2000 до 2004 година -- давал информации за Секуритате, тој не прекршил никакви човекови права, бидејќи тие едвај дека ги имало во времето на комунизмот. Со тоа е одбиено барањето на КНСАС судот официјално да го идентификува Транкота како „соработник на Секуритате“.
Транкота потпишал договор за соработка со канцеларијата на Секуритате во Мехединти на 17 јули 1979 година. Под псевдонимот „Добрин“ тој давал информации за двајца наставници, двајца лекари и семејство кое му припаѓало на религиозен култ.
„Пристапот на обвинетиот во соработката со ваква власт, како и активностите што ги вршел, заслужуваат презир ... Но ... во вакво [репресивно] општество неговото [информирање за другите] не го оправдува неговото прогласување за соработник на Секуритате“, се вели во пресудата. 
Оваа пресуда најверојатно ќе го разочараше Думитреску, со оглед на сето она што тој го сработи и доживеа. 
