24/01/2011
Од Линда Карадаку за Southeast European Times во Тирана -- 24/01/11 Фотографии на Ана Пекмези
Албанската институционална криза се продлабочи изминатиот викенд, откако протестите во петокот (21-ви јануари) се претворија во насилство. Три лица загинаа во турканицата, наводно во близина на седиштето на премиерот. 
Државната обвинителка Ина Рама издаде налог за апсење на шест високи припадници на Републиканската гарда, вклучително и нејзиниот командант. Но, налогот не беше спроведен. Според премиерот Сали Бериша, истиот содржел технички грешки.
Владејачката партија, во меѓувреме, ја обвинува опозицијата дека се обидува да ја собори владата. 
Месила Дода, пратеничка од владејачката Демократска партија, ја обвини државната обвинителка за соработка со политичката опозиција. Налозите за апсење беа „последен обид за државен удар кој беше добро структуиран“, рече таа.
Рама, која беше назначена на функцијата во 2007 година, нема официјална политичка определба и во минатото добиваше пофалби од Бериша за нејзините напори да ја искорени корупцијата. 
Бериша и водачот на Социјалистичката партија, Еди Рама, пак, разменија жестоки обвинувања, обвинувајќи се меѓусебно за насилството. 
„Рама ќе биде целосно одговорен за она што се случи“, рече Бериша на прес-конференција. „Тирана никогаш нема да биде заземена од банди и бандити. Закон, закон и само закон, тоа е нашето мото.“ 
Но, Рама, кој е истовремено и градоначалник на Тирана, инсистираше на тоа дека полицијата го провоцирала насилството. „Ќе продолжиме со протестите, со нашите демонстрации, без насилство, мирно, со силата на народниот отпор“, рече тој, повикувајќи на нов митинг на крајот од оваа недела во чест на жртвите.
Трите лица што загинаа беа Фаик Миртај од југозападниот град Фиер, Зивер Веизи од Ѓирокастро на југ, и Хекуран Деда, од Дибра на север. Уапсени се, наводно, 113 лица, и изведени на сослушување.
Американскиот амбасадор во Албанија, Александар Арвизу, рече дека насилството од петокот можеше да се избегне. 
„Има една тешка вистина ... важно е сите да го сфатат тоа. Немаше победници. Имаше само губитници. Ова е драматично назадување, од кое земјата мора да заздрави“, рече Арвизу на прес-конференцијата во саботата. 
„Она што на Албанија очајно й треба во овој момент е политичко водство. Ние постојано ги повикуваме политичките водачи на Албанија на компромис“, додаде тој. 
Истата порака беше пренесена во заедничката изјава на Американската амбасада, делегацијата на ЕУ во Тирана и ОБСЕ, издадена во петокот. 
„Насилството и прекумерната употреба на сила не може да биде оправдана и треба да се избегне“, се вели во изјавата. „Итно апелираме на смиреност и воздржаност на сите страни и на воздржување од провокации. Затоа повикуваме на конструктивен дијалог и компромис за решавање на постојните политички разлики.“
