29/03/2010
Од Кристос Рингас за Southeast European Times во Атина -- 29/03/10 Фотографиите подарок од Василис Самбракос
Романот „Скини го прирачникот“ од Василис Самбракос беше издаден во ноември 2009-та година од издавачката куќа Елиника Грамата (Грчки букви). 
„Ова е најдоброто нешто што ми се случило во 17 години новинарство“, рече Самбракос.
Книгата е романизиран елаборат за светот на фудбалот во Грција. Но, авторот вели дека и покрај користењето на лажни имиња, читателите лесно можат да ја препознаат вистинската слика. Затоа книгата е толку популарна, велат критичарите. 
Самбракос кој е главен уредник на дневниот весник Екседра Спортс, разговараше со дописникот на SETimes Кристос Рингас.
 SETimes: Главниот лик, Димитрис Алексадроу, одлучува да намести 11 фудбалски натпревари и го раскажува својот живот за време на подготовката за ова патување. Колку е слична вашата приказна во однос на фикцијата прикажана во книгата? Како ви дојде оваа идеја? 
 Василис Самбракос: Потребно ми беше да ја раскажам приказната што секогаш била и е мој секојдневен кошмар. Јас можев да бидам тој. Имаше многу моменти во мојот живот кога го чувствував истото како и главниот лик во книгата. И затоа понекогаш јас посакувам да сум на негово место. Но, секогаш доаѓам до заклучок дека не вреди... Бидејќи никој нема да направи нешто за да го исчисти фудбалот иако има доволно докази кои потврдуваат дека фудбалот во Грција е корумпиран. Оваа книга е фикција. Но, сите велат дека изгледа многу реално.
 SETimes: Главниот лик сака да ги открие сите погрешни нешта што тој ги искусил во неговата професионална кариера. Тој изгледа како идеалист кој сака да ја смени состојбата на статус кво во фудбалот Во Грција. Можевте ли некогаш да го направите ова во вашата кариера?
 Самбракос: Посакувам да можам да го сменам грчкиот фудбалски прирачник. Се обидов, се обидувам, но немам моќ да го сменам светот... Пишував за корупцијата во фудбалот. Но, на никого не му е гајле.
 SETimes: Во книгата, Димитрис го прашува својот колега Јоргос што би се случило“... ако еден ден го објавиме весникот со сите нешта што ги знаеме и искрено веруваме, иако без никаков доказ, за сите клучни [луѓе] во спортот?“ Дали е ова нешто за кое размислувате долго време?
 Самбракос: Да, тоа ќе биде најзначајниот ден во историјата на светот ако секој весник може да напише, макар само еднаш, што новинарите знаат, но не можат или не сакаат да докажат за „клучните луѓе“. Би било одлично доколку новинарите, весниците, новинските агенции и телевизиските мрежи би можеле да го искинат прирачникот, макар на еден ден. 
 SETimes: Книгата раскажува за насилниците, подземјето, ескорт услугите, менаџерите кои местат натпревари, претседателите на фудбалски клубови и федерацијата, судиите, новинарите, медиските господари, букмејкерите и поткупените обложувалници. Колку од ова се темели врз реалноста?
 Самбракос: На презентацијата на книгата, најзначајниот и многу почитуваниот грчки спортски новинар -- Јанис Диакогијанис -- рече дека оваа книга не е фикција. Ако тој вели така, што да кажам јас? Книгата е фикција, но сликата на грчкиот фудбалски свет што јас ја дадов изгледа реално.
 SETimes: Книгата се концентрира на приказни кои го вклучуваат фудбалскиот клуб Пирос што многумина го знаат како АЕХ, еден од трите поголеми клубови во Грција. тоа се приказни за фудбалерите, тренерите и претседателите на клубот. 
 Самбракос: Како што се изјаснив на почетокот на книгата, целата приказна е фикција. Барем јас никогаш не сум видел [нешто од ова во вистнискиот живот]. Ова е измислена приказна со измислени ликови -- еден вид кошмарна верзија на реалноста во грчкиот фудбал кој не покажува било каква сличност со „чистата, транспарентна, нерасипана, добра игра која всушност ја уживаме денес во Грција“. 
 SETimes: Книгата беше прв пат издадена во ноември и преиздадена во јануари заради нејзината популарност. Дали очекувавте толку голем успех? 
 Самбракос: Морам да кажам дека „патувањето“ на книгата ме остава без зборови. За мене беше сон тоа што открив дека има многу луѓе кои сеуште се грижат. Овој сон се оствари, го наоѓам мојот сон во секоја порака што ја добивам од читателите на книгата. 
 SETimes: Дали планирате да ја преведете книгата на други јазици?
 Самбракос: Имаше разговори за продажба на книгата во други земји. Некои земји од Балканот се многу заинтересирани и ми кажаа дека „Скини го прирачникот“ наскоро ќе биде преведена за овие земји. Постои отворена можност, книгата да биде објавена на англиски јазик. Се надевам дека ќе биде така, бидејќи оваа приказна може да биде кошмар на секој новинар, низ целиот свет.
