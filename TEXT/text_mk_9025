19/04/2012
Ериса Даутај Шенердам за Southeast European Times во Истанбул -- 19.04.12
Турските бизнисмени сé уште не се свесни во целост за економскиот потенцијал на Босна и Херцеговина (БиХ), и останува да се направи уште многу за да се подигнат економските односи до нивото на билатерални политички и дипломатски врски.
„Кога ќе ги погледнеме политичките и културните односи што ги имаме, нашите економски и стопански односи заостануваат во голема мера“, рече за SETimes Маида Бечировиќ, извршна директорка на Агенцијата за промовирање на странските инвестиции на БиХ (ФИПА). 
Турскиот извоз за БиХ достигна 205 милиони евра (269 милиони американски долари) во 2011 година, според цифрите објавени од турското Министерство за економија. Но, двете години заостануваат во однос на нивоата на извоз од 2008 година, кога истиот изнесуваше 429 милиони евра (572 милиони американски долари).
Извозот на БиХ за Турција, исто така, константно расте, и достигна висина од 68,8 милиони евра (90 милиони американски долари) во 2011 година, раст од 25 отсто во споредба со извозот во 2010 година. Во 2001 година извозот на БиХ за Турција изнесуваше вкупно околу 3,8 евра (5 милиони американски долари).
Главниот извоз на Турција за БиХ во 2011 година вклучуваше индустриска стока, машини и транспортна опрема -- како и прехранбени производи, според ФИПА. Главните предмети, пак, извезени од БиХ за Турција минатата година беа суровини, индустриска стока, како и хемиски средства, минерални горива и лубриканти. 
Турција беше на 9-тото место на листата на најважни трговски партнери на БиХ во 2011 година, според ФИПА. Иако Турција беше трет најголем инвеститор во БиХ до крајот на 2010 година, земјата останува на 9-тото место во однос на вкупните инвестиции во БиХ меѓу мај 1994 година и декември 2010 година, со вкупни инвестиции од 131 милион евра. 
Меѓу турските претпријатија во БиХ се и: Кастамону Ентегре, Сода Санајии, Зират бенк, Тркиш ерлајнс, Сеха индастриал инвестментс и Јилдирим Озбек. 
Турските инвеститори, исто така, се активни во образовниот сектор во БиХ -- Турската лингвистичка лига на Меѓународниот универзитет во Сараево, Образовниот центар Коња-Сараево, и Катедрата за туркологија на Универзитетот во Тузла и Зеница, се меѓу најновите интереси.
„Ако ги погледнеме турските инвестиции во регионот [и го споредиме] процентот од тие инвестиции во секоја земја, БиХ не е во врвните приоритети“, рече за SETimes министерот за образование на наука на БиХ, Дамир Масиќ.
Истакнувајќи ги историски позитивните односи меѓу двете земји, Масиќ рече дека БиХ заслужува повеќе турско присуство и внимание. 
Но, една од главните причини за загриженост на странските инвестиции е политичката нестабилност на земјата, според Музафер Кутлај, балкански експерт во анкарската Меѓународна организација за стратешко истражување (УСАК).
„Како и во сите други полиња, политичката стабилност претставува клучен фактор и за бизнисмените“, рече таа за SETimes, истакнувајќи дека невоспоставувањето влада во БиХ по изборите во октомври 2010 година -- криза што траеше 15 месеци -- исто така влијаеше врз турските инвестиции.
Џанер Санчактар, вонреден професор по балканска политика на Универзитетот Кочаели, изјави за SETimes дека малото население на БиХ, исто така, претставува бариера за странските директни инвестиции. 
„Инвеститорите се обидуваат да најдат големи пазари [каде што можат да ги продаваат своите производи] пред да донесат одлука за инвестирање во одредена земја“, рече Санчактар за SETimes. 
Но, Селман Улусој, претседател на Бизнис советот Турција-БиХ на турскиот Одбор за надворешни економски односи (ДЕИК), тврди дека БиХ мора да се гледа од поширока перспектива. Земјата може да послужи како прозорец за 32 милиони луѓе што живеат во поранешните југословенски републики и се наоѓа веднаш до ЕУ.
„Патот од Сараево до Виена трае колку патот од Истанбул до Анкара. Бизнисмените може да ја искористат БиХ како центар [за своите инвестиции] и потоа да извезуваат во соседните земји“, рече Улусој. Откако ќе се разбере оваа централна позиција на БиХ, потенцијалот е јасен, додаде тој.
Улусој рече дека е потребно истражување за да се утврди кои сектори покажуваат потенцијал за производите на БиХ во Турција, за потоа да се ориентираат членовите на босанската бизнис заедница. Ова може да се постигне преку неформално ниво на соработка меѓу бизнисмените на двете држави, истакна тој. 
Друго прашање е дали турските бизниси ги користат сите расположливи инструменти за инвестирање во БиХ, како што се фондовите и грантовите што ги доделуваат меѓународните организации, вклучително и Европската банка за обнова и развој. „Мораме да го разгледаме ова повнимателно и да ги процениме сите можности“, рече Улусој.
