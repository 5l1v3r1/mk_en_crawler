30/05/2006
Од Георги Митев-Шантек за Southeast European Times во Белград – 30/05/06
Транзитот на нафта од регионот на Каспиското Море преку Балканот и во Европа и САД е толку значаен што постојат планови за изградба на вкупно три нафтоводи. Сепак, експертите се согласуваат дека има простор за само два играчи. Тоа беше пораката на неодамнешниот самит во Белград, на кој присуствуваа 150 претставници на влади и енергетски претпријатија од регионот, ЕУ, САД и Русија, како и на меѓународни институции како што е ИФЦ и Европската банка за реконструкција и развој (ЕБРД). 
Интересот за нафтоводи што ќе поминуваат низ Балканот е глобален. Земјите во регионот ќе добиваат поевтина нафта и ќе наплаќаат даноци и такси и други услуги, додека танкерите што моментно чекаат и до 20 дена за да поминат низ овие морски теснеци ќе стигнуваат до САД многу побргу. Рускиот интерес е јасен, според аналитичарот Дејан Стојадиновиќ: намалување на зависноста од Турција, која го контролира Босфорскиот теснец. 
„Балканските нафтоводи и придружните нафтоводи на природен гас би можеле, исто така, да бидат и можност за Европа да ја намали својата зависност од Русија“, истакнува Силка Пиштолова, енергетски аналитичар и уредник на веб-страницата „Енерџиопсервер“. „Енерџиопсервер“, заедно со Мирољуб Лабус, кој неодамна поднесе оставка од функцијата заменик-премиер на Србија, го организираа самитот во Белград.
Планот за 300-километарски нафтовод од бугарското пристаниште Бургас до грчкото пристаниште Александрополис беше одобрен во 1997 година. Инвестицијата во проектот беше прифатена од страна на неколку партнери - грчките „Хеленик петролеум“, „Лацис груп“ и „Прометеј гас“, бугарските „Булгаргаз“ и „Универзални терминали Бургас“ и рускиот ТНК-БП, „Роснефт“ и „Газпром“. Москва бара од претпријатијата да ги отворат овие канали што е можно побргу. 
Бугарија, исто така, работи на уште еден проект, нафтоводот западно од Бургас - преку Македонија - до албанското пристаниште Валона. Иако во принцип Вашингтон ги поддржува сите проекти што можат да осигураат подобар пристап до каспиското „злато“, овој нафтовод се покажа како најинтересен. Американската влада ја финансираше физибилити студијата за нафтоводот долг 900 километри, додека корпорацијата АМБО беше основана во САД со ексклузивни права за избор на партнери за спроведување на проектот вреден 1,24 милијарди американски долари. Набргу по самитот во Белград, македонското Министерство за економија објави дека претпријатијата што ќе управуваат и ќе го експлоатираат нафтоводот „ќе ги имаат сите права“. 
Земјите во северен Балкан, исто така, сакаат дел од акцијата. Романија, Србија, Хрватска, Словенија и Италија се обидуваат да најдат заеднички јазик во врска со Паневропскиот нафовод. Тој ќе се движи од Констанца, преку српската рафинерија во Панчево, до италијанското пристаниште Трст на Јадранското Море. И покрај тоа што овој проект има огромни предности над конкурентите - најмалку двапати поголем капацитет, рафинерии и корисници по својот пат, делумната изградба што е во тек, како и постојната „од нафтовод до нафтовод“ врска до линијата што поминува преку Алпите во Трст - тој е многу поненапреден од другите. 
Во оваа трка, која најверојатно ќе вроди со плод на почетокот од следната деценија, победникот е можно да земе сé. 
