18/02/2005
(АФП, ЕУобсервер, АП, Ројтерс, Атинска новинска агенција - 17/02/05; Dow Jones - 16/02/05)
Министрите за финансии на ЕУ во четвртокот (17-ти февруари) одлучија да й дадат на Грција рок до 2006 година за да го доведе својот буџетски дефицит под границата од 3 отсто од БДП за земјите на Еврозоната. Ако не го стори тоа, земјата би можела да се соочи со казни во висина и до половина милијарда евра. 
„Потврдувајќи дека буџетските прилагодувања неопходни за целосно корегирање на ситуацијата во 2005 година би можеле да се покажат економски скапи, Советот (на министри за финансии на ЕУ) одлучи да го продолжи крајниот рок од 2005 ... на 2006 година“, рече министерот за финансии во изјавата по состанокот во Брисел. 
Од Грција, исто така, беше побарано во март да презентира извештај на мерки што ги планира за намалување на својот буџетски дефицит, кој изнесува околу 5,5 отсто од БДП во 2004 година. 
Комесарот за финансии на ЕУ, Хоакин Алмуња, во четвртокот за новинарите изјави дека Грција ќе се заложи за сведување на својот дефицит на 3,6 отсто оваа година и дека вети преземање на дополнителни мерки за да се осигури дека нејзиниот фискален дефицит во 2006 година нема да ја надмине границата на Еврозоната од 3 отсто. 
Во својата изјава министрите за финансии на ЕУ ја поздравија решеноста на грчките власти за продолжување со фискалната консолидација и строго придржување кон буџетот за 2005 година, одобрен од страна на Парламентот. 
Цитирајќи официјален претставник на ЕУ, во бриселските онлајн вести на Eуобсервер беше објавено дека министрите се согласиле дека финансиите на Грција оваа година ќе бидат следени за да се осигури дека властите се придржуваат кон своите обврски. 
Грчкиот министер за економија и финансии, Јоргос Алогоскуфис, ја поздрави одлуката на своите европски колеги да й се даде на неговата земја рок од две години, наместо една, за драстично намалување на јавните трошоци и ставање под контрола на буџетскиот дефицит. 
„Денешната одлука, во суштина, ја усвојува целокупната стратегија на Грција за исполнување на својата обврска за сведување на дефицитот под 3 отсто во следните две години“, Ројтерс ја цитира изјавата на Алогоскуфис за новинарите во Брисел. „Ние добивме уште една година, како што баравме од почетокот. Имаме дополнително време, што ни е потребно во случај да не успееме да го доведеме дефицитот под контрола во 2005 година.“
Одлуката од четвртокот, сепак, претставува досега најостра активност на ЕУ против една земја-членка. Ако Грција не го доведе својот буџетски дефицит во 2006 година под 3 отсто, таа, најверојатно, ќе се соочи со судска постапка и казни во висина и до 0,5 отсто од БДП, односно околу 500 милиони евра. Со тоа би станала првата земја на ЕУ казнета за прекршување на Пактот за стабилност и растеж на блокот, правила врз кои се потпира еврото. 
Проблемите на Грција започнаа по откритието минатата година дека Атина презентирала погрешни економски податоци за неколкуте години пред воведувањето на еврото во 2002 година. Ревизијата на буџетските податоци покажа дека дефицитот на земјата не би й дозволил влез во Еврозоната.
Во другите вести, новата анализа на PricewaterhouseCoopers објавена во средата предвидува дека грчката економија ќе биде забавена оваа година, при што растот на БДП се проценува дека ќе изнесува 2,75 отсто. Забавувањето делумно ќе биде резултат на структурните мерки што ги усвои Владата за намалување на буџетскиот дефицит, се вели во извештајот. 
