24/05/2007
Од Игор Јовановиќ за Southeast European Times во Белград – 24/05/07
Судскиот процес за убиството на поранешниот премиер Зоран Ѓинѓиќ -- кој започна во декември 2003 година -- заврши во средата (23-ти мај) во Белградскиот специјален суд за организиран криминал. Процесот заврши со 12 пресуди за вина и строги казни. 
Милорад Улемек - Легија, организаторот зад атентатот, беше осуден на 40 години затвор. Улемек, поранешен командант на специјалната единица на српската тајна полиција, Црвени беретки, веќе одлежува друга 40-годишна казна за неговата улога во убиството од мај 2000 година на поранешниот српски претседател Иван Стамболиќ. Тој доби 15 години за организацијата на нападот од 1999 година на Вук Драшковиќ, водач на опозицијата во тоа време и до неодамна, српски министер за надворешни работи.
Заменикот на Улемек во Црвените беретки, Звездан Јовановиќ, беше осуден во средата за пукањето на Ѓинѓиќ, и, исто така, доби 40-годишна затворска казна. Припадниците на криминалната група наречена земунски клан -- Александар Симовиќ, Владимир Милисављевиќ, Нинослав Константиновиќ и Сретко Калиниќ -- добија по 35 години затвор. Членовите на кланот Душан Крсмановиќ, Милош Симовиќ и Милан Јуришиќ добија 30-годишни затворски казни. 
Милисављевиќ, Калиниќ, Јуришиќ, Константиновиќ и Симовиќ беа осудени во отсуство, бидејќи се во бегство. Членот на Црвените беретки Жељко Тојага и поранешниот офицер на Безбедносно-информативната агенција Бранислав Безаревиќ, исто така, добија по 30 години затвор, додека поранешниот член на единицата Саша Пејаковиќ доби осум години затвор. Обвинетите се изјаснија за невини, тврдејќи дека се „жртви на политички прогон и наместен процес“. 
Ѓинѓиќ, првиот српски демократски избран водач по падот на режимот на југословенскиот претседател Слободан Милошевиќ во октомври 2003 година, беше убиен пред зградата на српската влада на 12-ти мај 2003 година. Неколку членови на Црвените беретки и земунскиот клан беа обвинети за убиството.
Црвените беретки беа користени за време на владеењето на Милошевиќ за специјалните операции во Хрватска, Босна и Херцеговина и во Косово, како и за елиминирање на политичките противници на Милошевиќ. 
Судијката која претседаваше со судењето, Ната Месаровиќ, го окарактеризира атентатот како „политичко убиство, кривично дело насочено против државата“. Таа понатаму објасни дека полицајци и мафијата се здружиле за да го убијат Ѓинѓиќ и да добијат политичка моќ. 
Пресудите предизвикаа жестоки реакции. Членовите на Демократската партија, чиј претседател беше Ѓинѓиќ, организираа мал протест пред судот. Демонстрантите викаа по семејствата на обвинетите додека тие ја напуштаа зградата, но полицијата спречи евентуални инциденти. 
Претседателот Борис Тадиќ, кој беше во судницата при изрекувањето на пресудите, ги опиша како „голем придонес во реформата на судскиот систем, но од нив произлегува дека ние мора веднаш да започнеме со понатамошни суштински реформи на полицијата, армијата и безбедносните служби“. 
Владан Батиќ, министерот за правда на Ѓинѓиќ, рече дека е задоволен од пресудите, но го повика обвинителството да ги побара политичарите што стојат зад атентатот. 
Српскиот премиер Воислав Коштуница рече дека пресудата е „од особено значење за државата, целото наше општество и за функционирањето на правниот систем во земјата“.
Убиството на Ѓинѓиќ беше прво против организираниот приминал во Србија. Истото помина со закани до судската комисија, заплашување на сведоците и убиство на еден од сведоците. Првиот претседател на судската комисија, Марко Кљајевиќ во април 2005 година го напушти процесот. Еден од најконтровезните моменти од процесот беше предавањето на Улемек во мај 2004 година, при што тој тврдеше дека се криел во својата куќа скоро 14 месеци.
Адвокатите на Улемек и Јовановиќ рекоа дека планираат да ги обжалат пресудите. Обвинителите велат дека планираа сопствена жалба, барајќи максимални казни за целата група. 
