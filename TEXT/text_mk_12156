14/06/2005
ЛУКСЕМБУРГ -- Министрите за надворешни работи на ЕУ на состанокот во Луксембург во понеделникот (13-ти јуни) повикаа на брзо преземање дејства од страна на Република Српска (РС) за решавање на ќор-сокакот при клучните реформи во секторот на полицијата и радиодифузијата. Тоа, од своја страна, ќе овозможи отворање на разговори за Договорот за стабилизација и асоцијација со БиХ. Во изјавата на советот на ЕУ повторно се изразува длабока разочараност од неодамнешната одлука на Парламентот на босанските Срби со која беше блокирано реструктуирањето на полицискиот систем на БиХ. Министрите за надворешни работи, исто така, ја истакнаа важноста на безусловната и целосна соработка со Трибуналот на ОН во Хаг за воени злосторства. 
Во другите вести од понеделникот, Банкарската агенција на РС побара итно блокирање на сите сметки на владејачката Српска демократска партија во РС. Меѓународно назначениот привремен администратор на „Привредна банка српско Сараево“, Тоби Робинсон, вели дека овој потег претставува дел од програмата која има за цел компензирање на депонентите на банката во стечај. (Независне новине, Дневни аваз - 14/06/05; РТРС, ПБС БиХ, Фена - 13/06/05)
