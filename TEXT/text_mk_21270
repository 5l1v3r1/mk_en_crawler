29/04/2008
ПРИШТИНА, Косово -- Британскиот амбасадор во Косово, Ендрју Спаркс, вели дека не очекува конфликт помеѓу УНМИК и правната и полициска мисија на ЕУ (ЕУЛЕКС) откако косовскиот устав ќе влезе во сила на 15-ти јуни. „Јасно е дека трансферот од УНМИК во ЕУЛЕКС ќе биде финализиран според планот подготвен од поранешниот претставник на ОН Марти Ахтисари“, рече Спаркс по предавањето на своите акредитивни документи на косовскиот претседател Фатмир Сејдиу во понеделникот (28-ти април). Косовските Срби одбиваат да ја признаат ЕУЛЕКС и инсистираат на тоа дека ќе го почитуваат само УНМИК.
Исто така во понеделникот, британската влада објави дека ќе испрати 600 припадници на лесната пешадија во проблематичниот северен дел од Косово, по барањето до сите членки на НАТО.
Во другите вести од понеделникот, тим инспектори на ОН пристигнаа во Косово да ја испитаат командата на УНМИК и операциите во врска со насилството во северниот град Митровица на 17-ти март. Судирите избија откако полицијата на УНМИК интервенираше за отстранување на неколку Срби кои ја зазедоа судската зграда од ОН таму. (Зери, Коха Диторе, Б92, РТК, Кохавижн, АП, ДПА - 28/04/08)
