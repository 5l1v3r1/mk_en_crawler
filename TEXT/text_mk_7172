12/09/2012
Мухамет Брајшори за Southeast European Times во Приштина -- 12.09/12
Косовските власти апсат судии и обвинители под обвинение за корупција и назначуваат нови, но народниот правобранител Сами Куртеши вели дека и понатаму е загрижен за целокупното влијание на недостатоците во судството врз општеството.
„Судството е најголемиот прекршител на човековите права во Косово“, рече Куртеши за SETimes, реферирајќи на неефикасната работа на судовите. „Во оваа област имаме ќор-сокак со влошувачки тренд поради неспроведувањето на правдата.“
Куртеши рече дека долгите одложувања на изрекувањето на пресудите, неизвршувањето на судските одлуки, злоупотребата на службената должност и корупцијата -- честопати откриени доцна и несоодветно решени -- а особено субјективноста, придонесуваат за тоа јавноста да ја изгуби вербата во правниот систем.
Ова, исто така, доведува до тоа поединците да го земат законот во свои раце, рече Куртеши, „најлошото сценарио што можете да го замислите“.
Канцеларијата на народниот правобранител прими 1.030 жалби оваа година; 347 отворени случаи на испитување, од кои 132 беа против судството.
Одложувањата се голема грижа и причина за чести граѓански жалби до народниот правобранител, рече Бетим Муслиу, извршен директор на косовскиот Правен институт во Приштина.
„Оваа ситуација се должи на ... објективни причини, со оглед на недостигот на доволен број судии и работни услови за помошниот персонал, но исто така и на субјективни причини, решенија кои се бараат во селективно [третирање] на случаите, каде што се, исто така, [присутни] интересите на корумпираните поединци во судството“, рече Муслиу заSETimes.
Направени се позитивни чекори -- новоназначените судии и обвинители сочинуваат 60 отсто од вкупниот број -- но другите суштински проблеми остануваат.
„Посебен товар претставуваат 200.000-те нерешени случаи, кои се наследуваат од година во година, и овој товар го попречува секој обид да се воспостави последователност и ред во судовите“, рече Муслиу.
Иако граѓаните бараат алтернативни начини да се задоволи правдата, тие сé уште имаат надеж во судскиот систем.
ЕУ објави во својот последен извештај за напредокот дека Косово мора да ја унапреди ефикасноста на судството и да се фати во костец со заканите и заплашувањата на судиите и обвинителите, особено во чувствителните случаи, како што се оние кои се однесуваат на имотните права.
Куртеши рече дека ако парите за судството се зголемат, може многу да се направи за подобрување на ситуацијата.
Некои од дејствата вклучуваат: итно зголемување на бројот на судии и обвинители, давање предност на случаите, подигање на квалитативниот и квантитативниот професионален контролен систем.
„Сите овие работи не може да се случат без соодветно одвојување материјална помош и давање политичка [поддршка] за судството“, рече Куртеши.
Во меѓувреме, граѓаните се сé уште загрижени дека бавната правда претставува негирање на правдата, како и на судската непристрасност.
Жителот на Приштина, Бекир Алшиќи, рече дека пет години чека судска одлука за имотен спор со својот сосед.
„Навистина не знам што се случува со мојот случај, понекогаш закажуваат рочишта, а потоа чекаш со месеци додека повторно закажат рочиште, и ништо не се случува. Од 2007 година не можам да го користам земјиштето бидејќи јас и мојот сосед чекаме одлука“, рече Алшиќи за SETimes.
