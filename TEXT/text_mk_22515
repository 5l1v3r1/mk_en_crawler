09/06/2008
ПРИШТИНА, Косово -- Косовските Срби во петокот (6-ти јуни) во Митровица го објавија формирањето на паралелен парламент на државно ниво во Косово, врз основа на резултатите на српските парламентарни и локални избори на 11-ти мај. Привременото Собрание на српскиот народ на Косово ќе се конституира на 15-ти јуни, истиот ден кога на сила ќе стапи новиот косовски устав. Косовската влада веднаш го осуди потегот и инсистираше на тоа дека секој паралелен парламент би бил нелегален. Владата го повика УНМИК да го прогласи за невалиден.
Шефот на Меѓународната цивилна канцеларија, Питер Фејт, рече дека ваквиот српски парламент во Косово е „жален“. Тој инсистираше на тоа дека „државата Косово мора да управува на целата своја територија“. Шефот на УНМИК, Јоаким Рикер, пак, рече дека тој ќе го продолжи мандатот на градоначалниците на српските општини. Нивниот шестмесечен мандат истекува на 18-ти јуни.
Во интервјуто од петокот за Ројтерс, српскиот министер за Косово, Слободан Самарџиќ, рече дека Белград очекува да ужива широки административни овластувања во врска со косовските Срби и поднесе предлог за таа цел до ОН. Според истиот, Србија ќе има власт над шест области што се клучни за животите на Србите и нивното преживување во Косово“: полицијата, царината, правдата, пограничната контрола, транспортот и телекомите, како и заштитата на српското културно наследство. (Зери, Коха Диторе, Експрес, Телеграфи, РТК - 07/06/08; Ројтерс - 06/06/08)
