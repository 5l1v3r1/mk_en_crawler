18/05/2011
Од Чигдем Будајчи за Southeast European Times во Истанбул -- 18/05/11
Aјше Пасали (42), беше жртва на зголеменото насилство на мажите врз жените во Турција. Таа беше избодена до смрт од нејзиниот поранешен сопруг, Истикбал Јеткин, на сред улица во Анкара на 7-ми декември 2010 година. Нејзиниот случај доби значително покривање во медиумите, покренувајќи ги прашањата за одговорноста на државните институции, полицијата, обвинителите и судиите.
Иако Пасали им се пожали на обвинителите за смртните закани на нејзиниот поранешен сопруг и побара заштита, истата й беше одбиена врз основа на нивниот развод. Во еден претходен случај, нејзиниот поранешен сопруг беше прогласен за невин откако ја претепа Пасали и ја силуваше за време на нивниот брак. 
И покрај Членот 4320 -- законот за заштита на семејството -- кој вклучува мерки на заштита против насилството на мажите во семејството, насилството врз жените продолжува, бидејќи законот ги исклучува жените кои не се официјално во брак, како што е понекогаш случајот со верските бракови и руралните области, или разводите. 
Во извештајот на Хјуман рајтс воч, насловен како, Тој те сака, тој те тепа: семејното насилство во Турција и пристапот до заштита, се заклучува дека „неспроведувањето на полицијата, обвинителите, судиите и другите официјални претставници го прави системот на заштита во најдобар случај непредвидлив, а понекогаш и крајно опасен“.
Иако пресудата беше донесена во случајот на Пасали на 11-ти и 12-ти мај, истанбулскиот Феминистички колектив -- составен од различни феминистички групи и невладини организации, како што се Амарги, Мор Кати, Филмор, Фондацијата за солидарност со жените (КАДАВ), Жените за женските човечки права (ВВХР) и Социјалистичкиот феминистички колектив -- „чуваат стража 24 часа на ден“, на демонстрациите во Истанбул и други 14 градови, во знак на протест поради убиствата на жените и неказнетоста на мажите убијци. 
Сакине Гунел од Истанбулскиот феминистички колектив изјави за SETimes, „Ја водиме оваа кампања против насилството на мажите скоро една година. Не сакаме мажите да добиваат намалување на казните поради наводните олеснителни околности. Бараме од владата да ги спроведе претходните одлуки и да воведе политика која им дава приоритет на жените“. 
Друг демонстратор, Илке Гокдемир, од Мор Кати рече дека „бројот на убиства на жени во Турција е неверојатен, а мажите не ја добиваат казната што треба да ја добијат. Чуваме стража тука не само за Пасали, туку и за сите жени кои искусиле машко насилство. Исто така, има уште многу други убиени жени кои не го привлекле вниманието на медиумите“. 
Според Назан Мороглу, адвокат од Истанбулската адвокатска комора, бројот на убиени жени е зголемен за 1400% меѓу 2002 и 2009 година.
Минатата недела во Истанбул, Советот на Европа ја иницираше првата правно обврзувачка спогодба за заштита на жените, според која потписниците се обврзани да понудат телефонски линии за помош, засолништа, медицинска заштита и правна помош.
Сепак, Зелал Ајман од ВВХР коментираше за иронијата: „Мислам дека меѓународните закони се многу важни бидејќи се обврзувачки и претставуваат многу добар чекор. Но, малку е чудно тоа што ова се потпишува во затворени простории во Турција, како прва земја-потписничка, додека ваквите случаи во вистинскиот живот се игнорираат. Владите не се веднаш подготвени да спроведат вакви закони во корист на жените, туку женските организации и меѓународни невладини организации се тие што треба да ги следат и постојано да бараат тие да се спроведуваат“.
Истикбал Јеткин беше осуден на доживотен затвор на 12-ти мај, што беше поздравено како „победа“ од страна на Бурчу Пасали, неговата сопствена ќерка, на националната телевизија НТВ. 
