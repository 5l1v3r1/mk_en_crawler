03/01/2005
САРАЕВО, Босна и Херцеговина (БиХ) -- Педи Ешдаун, високиот претставник на меѓународната заедница во БиХ, во петокот (31-ви декември) на властите од босанските Срби им рече дека ако сакаат нивната земја да пристапи во ЕУ и во НАТО, тие мора конечно да ги уапсат осомничените за воени злосторства. „Новиот дух и зборовите на надеж не се доволни. Мора да се покажат резултати“, вели Ешдаун во својата новогодишна порака. 
Во другите вести, генералот Дејвид Лики, британскиот командант на ЕУФОР, рече дека Радован Караџиќ и Ратко Младиќ, најверојатно, се кријат надвор од БиХ, но често се враќаат во земјата. Тој рече дека пензионираниот хрватски генерал Анте Готовина, третиот најбаран осомничен на Трибуналот на ОН, можеби поминува најголем дел од времето во областите на БиХ во кои доминираат Хрватите, а не во Хрватска или некои други земји. 
Во меѓувреме, во понеделникот, шесте најголеми партии во Република Српска ги продолжија разговорите за формирање нова влада на ентитетот. Крајниот рок истекува в сабота. (Независне новине - 03/01/05; АФП, Фена, НТВ, Хајат - 31/12/04; AП, Ројтерс - 30/12/04)
