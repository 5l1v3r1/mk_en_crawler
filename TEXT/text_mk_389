09/01/2012
Наташа Радиќ за Southeast European Times во Загреб -- 09.01.12
Во 1867-та година, бојата на реката Дунав беше толку чиста и бистра што го инспирира австрискиот композитор Јохан Штраус II да го напише валцерот „На убавиот син Дунав“, како поздрав до оваа прекрасна, моќна река што тече од Германија до Црното Море. Таа служи и како важна трговска, транспорт и бизнис рута и како туристичка атракција, со бродови кои пловат низ нејзините води.
Реката Дунав, долга 2.850 километри, извира од планината Шварцвалд во Германија, тече на исток низ централна Европа, преку источна Европа и на крајот доаѓа до Црното Море. Потенцијалот на овој транспортен пат е зголемен од каналот Дунав-Црно Море, кој овозможува стоката да биде пренесена до пристаништето во Констанца, Романија.
Реката е моќна економска движечка сила за заедниците што ги допира низ цела Југоисточна Европа. Од Хрватска до Молдавија, Дунав го поврзува регионот, и носи приход од околу 500 милиони евра годишно во регионот преку туризмот. Се проценува дека 400 патнички бродови, пренесувајќи 50.000 туристи, поминуваат преку реката секоја година. ЕУ планира да инвестира 100 милијарди евра до 2013-та година за да поттикне понатамошен економски развој во речниот слив. 
Комерцијална активност на реката е важна со цел да се обезбеди социо-економски развој и подобар однос со ЕУ, рече Драган Стефановиќ, секретар на белградската Стопанска комора на Асоцијацијата за транспорт и телекомуникации.
Реката Дунав ги одделува новите и старите делови од Белград -- нејзините води се спојуваат со реката Сава во близина на тврдината Калемегдан, изградена околу крајот на првиот век од нашата ера. Тврдината е уништена и повторно изградена повеќе од 40 пати, сведочејќи за подемот и падот на различни култури и народи низ историјата. 
„Дунав не е само столб на соработка“, изјави Стефановиќ за SETimes. „Дунав е регионална, европска соработка и одржлив развој“. 
Романија работи напорно на промовирање на биодиверзитетот на делтата на реката Дунав, поставувајќи го тамошниот резерват како скоро конкурентен на Големиот корален гребен во Австралија и архипелагот Галапагос во Еквадор. Рај за набљудувачите на птици, резерватот може да се пофали со над 5.500 видови на флора и фауна, потенцијално предводник на еко-туризмот.
Туристичкиот сектор во Хрватска -- најпрофитабилен во земјата -- забележа рекордна година во 2011-та година, и покрај глобалната економска криза, и се очекува повеќе од него оваа година. 
Хрватскиот министер за туризам Дамир Бајс вели дека акциониот план за 2012-та година е изготвен, поставувајќи ги подалечните пазари -- Кина, Индија, Јапонија и САД како негова главна цел. 
„Овие се пазари на раст за целиот свет. Ние ќе спроведеме мерки за авиокомпаниите и тур-операторите; ќе ги наградиме оние кои ќе донесат туристи од овие делови на светот. Ова е комплетна новост“.
За време на еден настан минатиот месец во Шибеник, Марсио Фавиља де Паул, извршен директор на Светската организација за туризам, рече: „Хрватска стана успешна приказна која ги помина границите на Медитеранот и денес е една од најважните туристички дестинации, не само во Европа, туку и во светот“.
Зоран Сесто, маркетинг менаџер на „Дунав Турс“ во Вуковар, Хрватска, рече дека европските реки, исто така, ќе бидат популарни туристички дестинации во годините што доаѓаат. 
 „Овие гости веќе ги испробале прекуокенските патувања и сакаат нешто ново сега“, рече Сесто. „Реката [Дунав] е навистина интересна бидејќи тие можат да патуваат низ различни земји и градови, кои се поврзани со историја“. 
Сесто посочи дека во Вуковар, меѓу 150 и 170 патнички бродови впловуваат секоја година, а секој од нив со 150-200 патници.
„[Во 2011-та година], за прв пат, имавме гости од Јапонија. И кога тие ќе се симнат на копно, тие можат да го посетат Вуковар или Осиек. Тие можат да уживаат во етно-туризмот или да ги видат знаменитостите од војната. Зависи што претпочитаат тие“, рече Сесто. 
Туристите, исто така, можат да ја вкусат традиционалната кујна, вклучувајќи полнети пиперки, пире од компири, гулаш и домашна ракија.
Сесто додаде дека „Дунав Турс“ ги завршува подготовките за свој сопствен панорамски стаклен брод, кој ќе заплови на Дунав оваа година. Се очекува тоа да биде нова туристичка атракција за гостите од далечните земји или од регионот. 
Особено во лето, српските, бугарските и романските делови на Дунав нудат убави плажи и пејсажи - рај за љубителите на дивината и рекреативните риболовци.
Реката игра особено симболична улога во Бугарија, каде протераните револуционери го киднапираа романскиот параброд Радецки во 1876-та година за да се вратат во нивната татковина. Тоа стана еден од најблескавите симболи на борбата на Бугарија за ослободување и го постави духот за ослободување на земјата од Турците во 1877-та година.
Но, еден модел на бродот изграден во 1960-та година нема лиценца за пловење поради недостаток на средства. Тој е вкотвен во едно пристаниште на брегот на Козлодуј. Иако опишано како "уникатно свето место" од страна на придружниот музеј, борбата за финансирање на проектот се одолговлекува.
Сепак, во последно време има значително зголемување на туризмот во Белград и Нови Сад, Србија, и по реката Дунав. Податоците доставени од страна на Заводот за статистика покажуваат дека во првите седум месеци од 2011-та година, бројот на странски туристи во посета на Белград се искачил на 242.821 од 206.556 во текот на истиот период во 2010-та година. 
Во Нови Сад, во текот на првите шест месеци од 2011-та година, бројот на странските туристи е зголемен за 40 отсто повеќе од истиот период во 2010-та година. Зголемувањето се должи на посетителите на музичкиот фестивал „Егзит“ на Петроварадинската тврдина, чиј број се искачи на 200.000 луѓе. 
Нови Сад е исто така познат по својата уметност и музичките академии и како место каде доаѓаат уметници да создаваат дела. Меѓу другите дестинации во Нови Сад се Островот на рибарите и Странд, популарна плажа, позната по својот ноќен живот, спортот и концертите.
 Дописниците на Southeast European Times Цветина Борисова во Софија, Габриел Петреску во Букурешт, Ивана Јовановиќ во Нови Сад и Билјана Пекушиќ во Белград придонесоа во подготовката на овој напис. 
