22/02/2005
БРИСЕЛ, Белгија -- Министрите за надворешни работи на ЕУ во понеделникот (21-ви февруари) објавија дека реализацијата на меѓународно поставените стандарди во Косово би можела да се проценува најрано на средината од оваа година. Тие повторно потврдија дека започнувањето на разговорите за статусот на Косово би можело да зависи исклучиво од позитивната проценка на спроведувањето на стандардите. Разговорите околу Косово и Западен Балкан во Брисел продолжуваат во вторник. 
Исто така во понеделникот, косовскиот премиер Рамуш Харадинај ја изрази својата подготвеност да го посети Белград со цел да оствари разговори со српските водачи. Во изјавата за новинската агенција Танјуг Харадинај, исто така, вети дека ќе го реши „во следните денови“ проблемот со прекините на електрична енергија во населените места во централно Косово каде што живеат Срби. (Tанјуг, Б92 - 21/02/05)
