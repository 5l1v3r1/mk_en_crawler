03/09/2012
Лили Линч за Southeast European Times во Белград -- 03.09.12
Мотото на првата Конференција SHARE на Блискиот Исток гласи: „Она што ќе се случи во Белград, не останува во Белград.“
Годишната конференција SHARE, која ја води тим млади уметници и дигитални активисти од Србија, веќе одржа два популарни настани во Белград. Сега, истите организатори планираат тридневен настан во Бејрут, кој ќе почне на 4-ти октомври.
Конференцијата SHARE во Белград е веќе најголем настан на граѓанското општество и активистички настан на Балканот, со 2.500 учесници дневно од десетици земји од целиот свет. Повеќе од 500 од овие учесници доаѓаат од други земји во регионот. На конференцијата учествуваат десетици истакнати научници, практичари и креатори во областа на дигиталната култура и Интернет активизмот.
Иако Белград и Бејрут се одвоени повеќе од 1.700 километри, некои во Србија сметаат дека земјата има многу знаење да му понуди на Блискиот Исток и остатокот од светот, кога станува збор за организираниот отпор и активизмот.
Срѓа Поповиќ, водачот на студентското движење Отпор!, кое помогна да се собори режимот на Слободан Милошевиќ, и извршниот директор на Канвас-пиплс пауар, изјавија за SETimes дека „Ненасилната револуција стана еден од најсилните српски брендови надвор од земјата.“
Организаторите на конференцијата SHARE, исто така, сметаат дека активистите од Балканот имаат знаење што можат да го делат со светот, но имаат и своја сопствена уникатна филозофија, која се фокусира на стратешката и етичка употреба на Интернетот.
„Не се работи за создавање инстант револуции или промовирање инструменти за промени“, рече за SETimes Владан Јолер, директор на Конференцијата SHARE. „Се работи за разбирање на вредностите и обид да се создадат нови концепти кои ќе ни овозможат да создадеме механизми кои ќе нé заштитат од сите идни обиди за злоупотреба на функцијата. Се работи за разбирање на вредностите на отвореност и децентрализација. Се работи за екологија на Интернетот.“
Организаторите на конференцијата рекоа дека Конференцијата SHARE во Бејрут ќе биде посебно навремена, со оглед на насилните немири во соседна Сирија.
Бојана Секељиќ, заменик-директор за нови медиуми во Центарот за нови комуникации Докукино и говорник на овогодинешна Конференција SHARE изјави за SETimes дека се согласува оти конференциите како SHARE ја покажуваат моќта на Интернетот како алатка за социјални промени. „Социјалните медиуми и Интернетот континуирано придонесуваат за воспоставување на општества каде што слободниот проток на информации и говорот се основа“, рече таа.
