28/03/2012
Ивана Јовановиќ за Southeast European Times во Белград -- 28.03.12
Во обид за проширување на литературната соработка меѓу Белград и Приштина, уредниците на списанието за култура и литература Бетон -- додаток на српскиот дневен весник Данас од 2006 година -- дојдоа на идеја да ги преведат и објават делата на албанските автори од Косово за српската публика. 
По состанокот со неколку вакви писатели на Саемот на книгата во Лајпциг, Германија, идејата беше проширена со објавување на антологија на современата албанска литература на српски јазик, и антологија на српската литература на албански јазик. 
Една година подоцна, овој месец, беа објавени двете книги.
Овие две антологии -- наречени, соодветно, Од Белград со љубов и од Приштина со љубов -- содржат ексклузивни литературни дела создадени во Косово и во Србија по 1970-тите. 
Авторите -- меѓу кои Јетон Незирај, Шкелзен Малиќи, Саша Илиќ, Милош Живановиќ, Халил Матоши и Арбен Идризи -- рекоа дека биле почестени што учествуваат во проектот.
„Големо е задоволството да ги најдете своите дела тука и јас сум среќен поради тоа“, рече за SETimes српскиот писател Живановиќ.
Албанскиот писател Незирај рече дека се чувствува прекрасно поради овој проект -- не само како писател, туку и како човек. „Сé на сé, ова е повеќе од обичен културен проект“, рече тој за SETimes. 
Приштинскиот Центар мултимедиа, косовска невладина организација и центар за визуелни уметности, и Европската мрежа за литература и книги, исто така, го поддржаа проектот.
Според тимот на Бетон, најтешкиот дел од проектот беше да се направи првиот чекор. 
„Зборуваме за ова како да е специјален настан и, за жал, тоа и е. Тоа не е нормално -- нормално е писателите да работат заедно и да комуницираат“, рече Тома Грујиќ од Бетон за SETimes. 
Живановиќ ги истакна тешкотиите со преводите. Нема албански преведувачи во Србија, освен еден универзитетски професор кој имал мала улога во преводот.
„Најголем дел беше преведен од албанските преведувачи кои се билингвални“, рече Живановиќ за SETimes. 
„Меѓу тешкотиите со кои се соочивме [беше] отпорот од медиумите во Србија и отпорот на книжарниците да ги нудат [книгите]“, рече претставникот на Бетон Саша Ќириќ. 
Но, антологиите имаа силна промоција. Првиот настан се одржа за време на Саемот на книгата во Лајпциг, два беа одржани во Белград и во Приштина, и последниот се одржа во Виена.
На настанот во Виена присуствуваше српскиот амбасадор во Виена, Милован Божиновиќ, како и косовскиот амбасадор Сабри Кичмари.
Новинарот на Бетон Илиќ ја опиша својата средба со Божиновиќ како една од своите најсилни импресии. 
„По промоцијата, отидов да му се заблагодарам што дојде и тој ми рече: ,Знам дека на многу луѓе во Белград сега не им се допаѓа овој проект, но ќе дојде денот кога ова ќе биде основата на некои идни односи, и затоа јас сум тука’,“ рече Илиќ за SETimes. 
Односите веќе се подобруваат поради проектот, и косовските писатели беа поканети да ги претстават своите дела на неодамнешниот фестивал на мала литература во Загреб. 
„Овие антологии се [резултат на] сериозните напори за претставување на литературните сцени на двете земји и испраќање меѓусебни пораки на доверба настрана од бескрајните предрасуди, омраза, воена болка и страдање, и пред сé на политичките и другите пречки што можеби постојат“, рече Незирај. 
Новиот проект меѓу Бетон и косовските писатели -- меѓународниот фестивал на поезијата насловен како Полип -- ќе се одржи од 11-ти до 13-ти мај во Приштина.
 Бетон наскоро ќе биде објавуван на албански јазик, а моментно се подготвуваат преводите на уште две книги -- книга поезија на албанскиот поет Арбен Адридиј и книга на српска поезија од Живановиќ. 
