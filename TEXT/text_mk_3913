12/07/2007
Од Блерта Фониќи-Кабаши за Southeast European Times во Приштина – 12/07/07
Министерот за враќање и заедници, Бранислав Грбиќ, во средата (11-ти јули) го објави формирањето на новата српска политичка партија, Нова демократија.
„Ова е нова политичка опција која ќе ги претставува интересите на граѓаните во сите аспекти, со демократски принципи и во согласност со интересите на меѓународната заедница за остварување на финалниот статус“, рече Грбиќ откако ОБСЕ ја сертифицираше партијата. 
Главни приоритети за Нова демократија ќе бидат малцинските и социјалните права, економските прашања и демократските интереси, рече Грбиќ. 
Говорејќи за иднината на покраината Грбиќ рече „нашата политичка партија е нова и во блиска иднина ние ќе изградиме свој став. Но, јас сум сигурен дека ќе имаме мислење што ќе [биде во согласност] со ставот на косовската влада и меѓународната заедница“. 
Истовремено, рече тој, сите нови партии треба да прифатат дека сите опции се сé уште на маса, кога станува збор за решавањето на статусот на Косово. 
„Сите оние кои се заинтересирани да живеат заедно во мултиетничко Косово треба да ја поддржат нашата партија“, рече Грбиќ. Тој ги повика косовските Срби да ја поддржат Нова демократија, велејќи дека таа ќе придонесе за соживотот. 
Грбиќ, поранешен член на Српската демократска партија на Косово (СДСК), дојде на министерската функција откако водачот на СДСК, Славиша Петковиќ, поднесе оставка од функцијата во 2006 година. 
Други српски политички партии во Косово се Цивилната иницијатива Србија, Партијата за демократска акција и Српската листа за Косово и Метохија. За разлика од другите партии, кои имаат седиште во српските енклави, Нова демократија ќе биде со седиште во Приштина.
Оливер Ивановиќ, кој ја предводи Српската листа за Косово и Метохија, за Southeast European Times изјави дека се формираат многу партии, но тој се сомнева во нивната политичка важност. 
„Немам информации каков вид политичка партија е Нова демократија, но јас не верувам дека таа ќе има моќ“, рече тој. „Има многу политички партии што тврдат дека се прифатени, но да почекаме до изборите и ќе видиме кој ќе победи и колку политички партии ни се потребни.“ 
Мируш Гаши, наставник од косовските Албанци, за Southeast European Times изјави дека партиите во Косово се како „виножито по дожд“. Сепак, рече тој, српските политички партии работат под директива на Белград и треба да се регистрираат во Србија. „Зошто се регистрирани во Приштина? Тие секогаш се консултираат со Србија и имаа претставници во српската делегација.“
Небојша Ристиќ, косовски Србин, е оптимист во врска со Нова демократија. „Што повеќе партии, тоа подобро, бидејќи можеме да бираме која работи за нашите интереси“, вели тој. 
Грбин, вели тој, треба да работи повеќе на процесот на враќање на бегалците, подеднакво како водач на новата партија и во својство на министер за враќање и заедници. 
„Има многу српски бегалци и јас се сомневам дека ќе се вратат, особено ако Косово биде независно“, рече Ристиќ, додавајќи дека треба да се вложат напори за да се убедат Србите дека Косово ќе биде мултиетничко и држава за секој. 
