19/02/2010
ПРИШТИНА, Косово -- Командантот на здружената команда на сојузничките сили во Неапол, адмирал Марк Фиџералд, во четвртокот (18-ти февруари) рече дека НАТО не го одредува идниот статус на Косовските безбедносни сили (КБС). „Наша работа е да ги градиме КБС. Што прават локалните институции понатаму со силите, тоа зависи само од нив“, рече Фиџералд по состанокот со командантот на КФОР Маркус Бентлер во Приштина. Фиџералд истакна дека намалувањето на силите на КФОР на 10.000 војници е резултат на напредокот постигнат во Косово. Тој истакна дека КФОР е подготвен да одговори на која било закана по стабилноста. Тој, исто така, ја потврди поддршката на НАТО за стратегијата за расформирање на паралелните структури поддржани од Белград, велејќи дека тие претставуваат закана по безбедноста. (Клан Косова, Кохавижн, РТК, Арта - 18/02/10)
