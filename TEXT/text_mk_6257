22/07/2011
Алакбар Рауфоглу за Southeast European Times -- 22.07.11
Кога владејачката Партија на правдата и развојот (АКП) го објави „курдското отворање“ пред две години, истата ги зголеми надежите дека земјата можеби ќе успее да стави крај на нејзиниот конфликт низ политички преговори и проширување на курдските културни права. 
Но, нападот на ПКК во Силван, Дијарбекир, при кој загинаа 13 војници, а седум други беа повредени, повторно стави голема пречка на патот на „курдското отворање“.
Во услови кога прокурдската Партија на мирот и демократијата (БДП) го бојкотира парламентот, во знак на протест поради судската одлука да му се забрани влез во парламентот на еден од нејзините избрани членови, Хатип Дикле, и минатонеделното прогласување „демократска автономија“, какво било брзо смирување меѓу АКП и БДП -- а со тоа и политичко решение за курдското прашање -- не може да се очекува.
По нападот, парламентарните преговори меѓу АКП и БДП се прекинати, бидејќи АКП е под притисок да заземе построг пристап кон тероризмот -- и пошироко кон БДП -- што според многумина претставува законски политички огранок на ПКК. 
Во меѓувреме, водачите на екстремнодесничарската опозиција ја повикаа владата да прогласи крај на „курдското отворање“ и да испрати трупи во Дијарбекир, па дури и Кандли, базата на ПКК во северен Ирак.
„Оваа иницијатива за [курдско отворање] пропадна во Дијарбекир. АКП треба да го признае тоа и да го затвори ова „отворање“ веднаш, рече за SETimes Октај Вурал, заменик-претседател на Партијата за националистичка акција (МХП) и шеф на парламентарната група. 
„Воените власти треба да обезбедат задоволителни одговори на прашањата на јавноста во врска со нападот во Силван. Треба да почнеме вистинска војна против тероризмот, наместо да ја користиме оваа тема политички“, вели тој, тврдејќи дека вклучувањето на курдските политичари во преговорите со владата не функционира и охрабрува нови напади на ПКК. 
Во својата најнова изјава издадена на почетокот од неделава, водачот на ПКК, Абдула Оџалан, кој моментно отслужува доживотна затворска казна,се закани со „ново насилство“ ако парламентот не успее да ја убеди ПКК дека планира да спроведе демократски мерки за решавање на курдското прашање, објави Фират њус ејџенси. 
За курдските политичари, нападите на ПКК не треба да се причина владата на АКП да се обесхрабри од изготвување нов демократски устав и решавање на курдското прашање.
„Можеби ќе гледаме слични напади и во иднина, бидејќи водачите на ПКК повикуваа на тоа и пред нападот во Дијарбекир, но нападите не смеат да ја присилат владата да се повлече од својата одлука за преземање чекори кон мирот“, рече за SETimes Мехмет Назир Карабаш, курдски политичар и поранешен пратеник на БДП. 
Напротив, вели тој, дел од причината за нападите во Дијарбекир „може да е и фактот што владата се повлече од своите произборни ветувања кон курдскиот народ“. 
„Постои голема недоверба меѓу водачите на АКП и курдскиот народ во моментов“, вели тој, тврдејќи дека наместо да го следат своето курдско отворање, водачите на АКП неодамна го нарекоа конфликтот „терористички проблем“.
Во меѓувреме, Мустафа Акис, пратеникот на АКП и заменик-претседател на парламентарната Комисија за национална безбедност, ја отфрла можноста за каква било промена во владината политика. 
„Никогаш не се повлековме ниту од нашето курдско отворање, ниту од безбедносната стратегија на борбата со ПКК. За разлика од другите, ние се обидуваме да ги држиме двете одвоени [курдското отворање и ПКК]“, рече тој за SETimes. 
Што се однесува до нападот во Дијарбекир, Акис вели дека Турција е подготвена „да ги надмине тешкотиите во справувањето со терористите и да спречи вакви напади во иднина“. 
