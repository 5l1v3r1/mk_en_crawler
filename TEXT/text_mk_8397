17/08/2011
Мишко Талески за Southeast European Times во Скопје – 17.08.11
Со оглед на неодамнешното спроведување на мерките на реципроцитет во трговијата со Србија и БиХ, започна регионалната трка за замена на производите на овие земји и задоволување на побарувачката на пазарот во Косово.
Македонија, Хрватска и Црна Гора се главни кандидати, но не треба да се занемарат и другите балкански држави, како Турција. „Во следниот период, очекуваме видливо зголемување на процентот на извоз на македонски производи на косовскиот пазар“, рече за SETimes претставничката на македонската Стопанска комора, Јадранка Аризанковска. 
Македонските претпријатија се подготвени за можноста, а претставниците на Комората велат дека тие се конкурентни, но сугерираат дека би било добро македонската влада да помогне за подобрување на приливот на стока и инфраструктурата. 
„Досега имавме интензивна соработка со Косовската стопанска комора, која беше плодна, но поради последните настани на релација Приштина-Белград оваа соработка се продлабочува“, рече Аризанковска. 
Властите велат дека е мала шансата српските производи повторно да се извезуваат за Косово преку Македонија, бидејќи косовските власти ригорозно ја спроведуваат новата трговска политика на реципроцитет.
Во 2010 година Македонија извезе стока во вредност од повеќе од 320 милиони евра за Косово, или околу 14 отсто од вкупниот увоз на Косово. 
Србија извезе стока во вредност од 319 милиони евра, а Босна и Херцеговина (БиХ) во вредност од 83 милиони евра, што претставува околу 14 отсто, односно 3,8 отсто од косовскиот увоз. 
Списокот производи што Косово ги увезува е најразличен, и вклучува огноотпорни материјални, шеќер и меласа, пченица, скроб, брашно, овошје, растителни масла, житарки, безалкохолни пијалаци, сточна храна, цемент и градежни материјали. 
Македонските транспортни претпријатија, исто така, очекуваат пораст на трговијата со Косово, но велат дека не може да има големи промени преку ноќ. 
„Косовскиот пазар не само што е близу, туку има и потреба за многу видови индустриски и прехранбени материјали, а тоа го имаме во изобилство“, рече превозникот од Скопје, Ристо Марковски (52), за SETimes. 
Новинарот-ветеран Тодор Стојчевски тврди дека Македонија најверојатно ќе има највеќе корист од косовско-српската расправија, но предупредува дека мора да се одржуваат добри политички и економски контакти со двете држави. 
„Економијата не знае за граници, но, за жал, гледањето на сите проблеми низ етничка призма на Балканот доминира и создава проблеми. Таквите перцепции произлегуваат поради нереалните очекувања и тие ја замаглуваат реалноста“, рече Стојчевски.
„Македонија никако не смее да зазема една или друга страна, но треба да биде неутрална и објективно да ги следи сопствените интереси преку отворена соработка со Косово и Србија“, заклучува тој. 
Хрватска, исто така, гледа можност за зголемување на извозот за Косово и властите ветуваат силни заложби за промоција на хрватските производи -- првенствено градежните материјални, текстилот и храната.
Косовскиот амбасадор во Хрватска, Валтер Садику, ги покани сите хрватски претпријатија да влезат на косовскиот пазар. 
Во Косово има вкупно 120 хрватски претпријатија, кои сочинуваат добар дел од хрватскиот извоз во вредност од 58 милиони евра. 
Црна Гора, исто така, гледа шанса. Помошник министерот за економија, Горан Шчепановиќ, рече дека црногорските производи нема целосно да ги заменат српските, но може да го сторат тоа во некои области, како што е кај месото и пијалоците, под услов да ги задоволуваат стандардите специфицирани од страна на косовската влада.
