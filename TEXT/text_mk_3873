13/12/2007
Од Пол Чиочиу за Southeast European Times во Букурешт - 13/12/07
Романија на крајот од ноември донесе закон со кој се забрануваат коњи и коњски коли на сите главни патишта, во обид да се намали бројот на несреќите што се случуваат. Владата мора да преземе дејства бидејќи Романија има најголем број смртни сообраќајни несреќи во Европа. 
Оние кои користат коњи и коњски коли зависат од нив за многу функции, како што е за патување, за орање на нивите и за пренесување стока за продажба на пазарите. Затоа, забраната предизвика негодување од тој сегмент, особено со оглед на тоа што тие предизвикуваат само 10 отсто од сите сообраќајни несреќи во земјата. 
Сепак, мора да се преземат дејства, со оглед на тоа што загинува едно лице на секои три сообраќајни несреќи во Романија. Во остатокот од ЕУ, има по една жртва на секои 40 несреќи, според извештајот на Романското академско друштво (САР) „Патишта во изградба“, кој беше објавен во август. 
Според статистичките податоци на Романските патишта и Државното претпријатие за патишта (СНАДНР), Романија е најподлежна земја во Европа на сообраќајни несреќи. Русија, Украина и Бугарија се веднаш по неа, со една жртва на секои 6,7, односно 8 несреќи. 
Според последниот извештај за безбедноста во сообраќајот на Економската комисија за Европа на ОН, Романците имаа 6,860 сообраќајни несреќи, што резултираат со 2.418 смртни случаи во 2004 година. Експертите веруваат дека голем број од смртните сообраќајни несреќи се резултат на неспособноста на романските возачи да возат заштитнички, лошите патишта и автопати на кои -- иако се малку на број -- честопати се случуваат директни сообраќајни несреќи. 
Според САР, 30 отсто од националните патишта се во лоша состојба поради одложеното или погрешно одржување, а на 60 отсто им се потребни итни преправки или модернизација. За споредба, според бројките на ЦНАДНР, од вкупно 5.868 километри на европските патишта, 1.863 километри се во прифатлива состојба, а 1.086 километри се во лоша споредба.
Во извештајот, исто така, пишува за цените на националната патна инфраструктура. Во него се вели дека ако мал процент средства што се одвојуваат за изградбата на патиштата бидат пренасочени за патната мрежа на окрузите и локалните патишта, која има голем дел во густиот сообраќај, тоа би можело да резултира со итно подобрување.
САР, исто така, истакнува дека трошоците за изградбата на еден километар автопат во Романија се двојно поголеми од оние во централно и источноевроските земји, како што се Полска и Унгарија. Покрај тоа, одржувањето и цените на работењето се двојно повисоки од оние во САД и во ЕУ.
„Професионалното и навремено одржување може да ги намали цените за 40 отсто, но за жал во Романија тие се последни на листата“, се вели во извештајот и се додава дека, во некои случаи, материјалите што се користат за поправките не се соодветни за климата. 
САР предупредува дека политички мотивираните промени на менаџментот во ЦНАДНР и слабиот капацитет за спроведување на проектите, ја прави мала веројатноста за подобри и побезбедни патишта во Романија во блиска иднина.
