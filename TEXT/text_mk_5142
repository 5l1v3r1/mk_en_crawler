08/10/2009
(Mедиафакс, Nine O'clock, Финансиарул - 08/10/09; AП, АФП, Ројтерс, ЦБЦ, Еуроњус, Медиафакс, Адеварул, Романиан тајмс - 07/10/09)
Илјадници Романци вработени во јавниот сектор во средата (7-ми октомври) се собраа пред седиштето на владата во Букурешт и одржаа митинг против планираното намалување на јавниот сектор. Тие протестираа поради планираните намалувања на платата и зголемената работна несигурност, како и т.н. предлог-закон за единствена плата, кој, всушност, ќе ги замрзне платите во секторот на неопределено време. 
Заканувајќи се со понатамошни протести, синдикалните водачи ги повикаа гласачите да ги бојкотираат претседателските избори на 22-ри ноември. Владата, во меѓувреме, се соочува со гласање за доверба следната недела. 
Богдан Хосу, водач на синдикатот Картел Алфа, потсети дека претседателот Трајан Башеску за новинарите изјави дека нема да бара втор мандат ако бројот на невработените достигне еден милион луѓе.
Околу 15.000 луѓе од цела Романија се приклучија на демонстрациите во средата. Истите уследија по еднодневниот штрајк во понеделникот, кога 80.000 наставници, медицински сестри, полицајци, службеници и други вработени во јавниот сектор, излегоа на улиците на, како што се опишуваат, најголемите протести во Романија во последниве 80 години. 
Катализатор беше усвојувањето на реформските мерки со цел намалување на зголемениот буџетски дефицит и исполнување на условите предвидени во пакетот на ММФ за финансиски спас, вреден скоро 20 милијарди евра. 
„Потребно ни е овие мерки да бидат веднаш преземени. Ако не бидат, тоа би можело да води до пролонгирана рецесија“, АФП ја цитираше изјавата на Николае Чидесчук, висок економист на ИНГ Романија, во средата. 
Но, неодамнешниот потег на владата за реформа на градацијата на јавните плати -- со кој се става крај на сложените бонусни програми и се намалуваат платите на повеќето вработени во јавниот сектор -- предизвикаа револт.
Извикувајќи „крадци! крадци!“, учесниците на митингот во средата побараа владата да поднесе оставка. „Ни ветивте, па не заборавивте“, извикуваа тие.
„Властите не принудија повторно да излеземе на улица; ние не сакавме да се случува ова денес, на Светскиот ден на чесната работа, бидејќи ние сега ја славиме нечесната работа“, рече Аурел Корнеа, заменик-претседател на Синдикатот на професорите, еден од четирите синдикати што го организираа митингот.
Листата на барања што тие ја поднесоа во средата повикуваше на зголемување на минималната плата од нејзиното сегашно ниво од околу 145 евра на 176 евра на месец во 2010 година и на 310 евра на месец во 2014 година и на подобрување на градацијата на платите според законот за единствена плата за јавниот сектор. Тие, исто така, ги повикаа властите да ги укинат одредбите кои предвидуваа воведување задолжително неплатено отсуство од десет дена годишно.
Според извештаите на романските медиуми, синдикатите, исто така, вршат притисок врз владата за зголемување на економските инвестиции, поддршка на економските агенции, создавање работни места, заштита на вработените и обезбедување пристојни пензии. 
Романија беше многу погодена од светската економска криза. Според проценките на ММФ за 2009 година, буџетскиот дефицит на земјата се очекува да достигне 7,3 отсто од БДП, а економијата да се намали за 8,5 отсто оваа година. 
Премиерот Емил Боц, чија влада се соочува со гласање за доверба во парламентот во вторник, ги повика синдикалците да ги прекинат протестите до претседателските избори следниот месец.
