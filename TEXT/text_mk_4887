28/07/2009
(AП - 22/07/09; AФП - 21/07/09; Politika.bg - 02/04/09; E-vestnik.bg - 01/04/09)
Енвер Хоџа, диктаторот кој владееше со Албанија повеќе од 40 години, до неговата смрт во 1985 година, го нема веќе долго време. Но, стотици илјадници бункери -- едни од најозлогласените симболи на сталинистичкиот режим -- се сé уште на нивните места. Причина -- нивното отстранување е премногу скапо. 
Хоџа, кој дојде на власт на крајот од 1944 година, ја водеше оваа балканска земја во изолација, најпрво од Запад, а потоа и од комунистичкиот блок во Источна Европа, вклучително и поранешниот Советски Сојуз.
Неговата опседнатост со потенцијален напад од НАТО или Варшавскиот пакт на Албанија доведе до обемни напори за одбрана на земјата од инвазија. 
Во извештаите пред влезот на Албанија во НАТО во април се цитираше Малиќ Садуши, заменик-министер за одбрана во времето на Хоџа, кој раскажа како на експертите им требало две години за да измислат формула за „идеален бункер“. 
Првата засводена структура со дебели ѕидови, направена од бетон и железо, никна во 1968 година. Во текот на следните осум години, мрежа од околу 700.000 бункери беше распространета долж албанските морски и копнени граници и во нејзината внатрешност.
Според некои, во земјата имало повеќе бункери отколку автомобили. 
Aлбанија немаше потреба да ги искористи, бидејќи параноидичните стравувања на Хоџа никогаш не се остварија. Комунизмот во земјата од околу 3,6 милиони луѓе заврши околу пет години по смртта на диктаторот, но стотици илјадници грди, сега претежно напуштени и трошни, бункери сé уште оставаат белег на природата во земјата, вклучително и нејзините плажи. 
На почетокот од јули, властите во познатото јадранско приморско одморалиште Семан, околу 120 километри јужно од Тирана, почнаа да ја расчистуваат областа од десетици бункери од Студената војна бидејќи се непривлечни, но уште поважно, бидејќи претставуваат опасност за безбедноста на туристите. 
„Луѓе се дават, се повредуваат или настрадуваат поради нивното присуство“, изјави градоначалникот на Семан Сотир Зарка за АП минатата недела. 
Прекриени со мов, напуштените бункери се виновни за смртта на најмалку петмина одморалци, вклучително и две деца и една 25-годишна девојка, која се удави минатата година во вировите околу „бетонските печурки“. 
„Во овие услови, тие претставуваат голема закана за туристите и повредите се прилично чести“, рече Зарка. 
Работниците ги извлекоа бункерите од водата со помош на стар кинески тенк, кој го обезбеди армијата. Потоа, тие ги искршија на парчиња, за да можат полесно да ги транспортираат. 
Растурањето се покажа бавно, но и скапо, бидејќи според извештаите биле потребни околу 800 евра за отстранување на само еден.
Аргон Лоци, постар советник на началникот на албанската армија, за АП изјави дека армиските сили не можат да си ја дозволат оваа работа.
„Ако сме одговорни за отстранувањето во една област, тогаш и многу други општини ќе почнаат да бараат помош“, рече тој, објаснувајќи дека му дале танкер на Зарка само за да й помогнат на неговата администрација да ги расчисти бункерите од Семан.
Сепак, градоначалникот не е задоволен од бавното темпо. Работниците успеаја да уништат само седум од нив во првите две недели, а остануваат уште десетици, според АФП. 
„Со ова темпо, плажата во Семан нема да биде готова до следната година“, изјави Зарка за новинската агенција.
