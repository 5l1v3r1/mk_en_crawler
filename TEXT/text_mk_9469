29/12/2012
Светла Димитрова за Southeast European Times од Софија -- 29.12.12
Мерките што Бугарија го презема за борба против шверцот со цигари даваат резултати, според националната Царинска агенција.
Вкупно 80 милиони шверцувани цигари се запленети од почетокот на оваа година, изјавија за SETimes од агенцијата со седиште во Софија.
Истата ги наведува „редовните состаноци со големите производители и трговци со тутунска стока“ меѓу серијата мерки иницирани од царинската администрација, како дел од засилените напори за борба против шверцот со цигари.
„Вкупно 691 предсудски постапки се отпочнати во периодот меѓу јануари и октомври 2012 година“, вели агенцијата.
Зголемувањето на приходите од акцизите на тутунските производи од 7,5 проценти за период од една година покажува дека мерките што ги презема царинската администрација во борбата против нелегалната трговија со цигари имаат ефект, според агенцијата.
„Приходите за првите 11 месеци од 2012 година изнесуваат скоро 853 милиони евра, што претставува 45 отсто од севкупните приходи од акцизите“, се вели во изјавата на агенцијата.
Настрана од мерките, скоро 900 членови на персоналот, или една третина од царинскиот персонал, е отпуштен во последниве три години во обид за чистење на системот, кој порано се сметаше за еден од најкорумпираните во земјата.
Околу 700 нови членови на персоналот се вработени преку отворена и транспарентна процедура, рече шефот на агенцијата Вањо Танов во интервју за бугарската државна телевизија минатиот месец.
„Ние сме можеби единствената државна институција во која секој службеник е назначен откако претходно поминал низ оваа процедура и откако победил на конкурсот“ за соодветната позиција, рече тој.
Неговиот коментар уследи еден ден откако претставниците на царинската служба за разузнавање и истрага открија нелегално складиште во Софија, запленувајќи повеќе од 25 милиони шверцувани цигари.
Танов ја опиша операцијата како „најсериозен напад“ од ваков тип во скоро една деценија. Цигарите, најверојатно, беа произведени во Дубаи, рече тој. Вредноста на стоката е повеќе од 4 милиони евра, при што неплатените акцизи изнесуваат околу 2 милиони евра.
„Бугарија се наоѓа на крстосница. Најкусиот пат до другите европски земји поминува низ нејзината територија“, рече Танов. „За разлика од централноевропските земји, Бугарија, исто така, граничи со земјите што не се членки на ЕУ“, кои не се обврзани да ги применуваат акцизните регулативи на ЕУ -- што значи многу пониски цени на цигарите таму.
Акцизите на цигарите во Бугарија изнесуваат 78 евра на 1.000 цигари.
Повеќе од 40 отсто од возрасните граѓани во најсиромашната членка на ЕУ се пушачи. Повеќе од 500.000 Бугари се изјаснија во едно истражување во јуни дека купуваат шверцувани цигари и ќе продолжат да го прават тоа, рече Танов.
Симеон Петков, 67-годишен пензионер, кој пуши скоро пет децении, рече дека купува шверцувани цигари бидејќи не може да си дозволи легални.
„Мојата пензија изнесува околу 130 евра. Едноставно, немам избор“, рече тој заSETimes. 
Но, има други, како студентката Мариа Христова, кои одбиваат да купат шверцувани цигари.
„Не сакам да преземам дополнителни ризици“, рече таа заSETimes.„Пушењето е доволно штетно само по себе за јас да купувам цигари од несигурно потекло или кои содржат кој знае што.“
Во 2010 година Бугарија беше меѓу земјите каде што нелегално увезуваните цигари, вклучително и оние за другите пазари, достигнаа повеќе од 40 отсто. Mинатата година 22 отсто од цигарите продадени во земјата беа шверцувани, додека оваа година тој процент изнесува 19 отсто, рече Танов.
