21/04/2012
Енди Дабилис за Southeast European Times во Атина -- 21.04.12
Акис Цохаѕопулос, поранешен грчки министер за одбрана, изгледаше малку изненаден додека беше придружуван од полицијата надвор од својата огромна куќа во класичен стил, вредна 1,4 милиони милиони евра, на ексклузивна пешачка патека веднаш под Акрополот. 
„Не го очекував ова“, рече тој додека беше носен во притвор под обвинение за перење пари во врска со договори за одбраната и примање мито. 
Не го очекуваа ниту Грците, скршени од кратења на платите, даночни зголемувања и намалени пензии, гневни поради мерките на штедење со цел оживување на мртвата економија на земјата, и навикнати на тоа политичарите и грчката богата елита да биде над законот, додека гледаа како се суди првата важна политичка фигура, под обвинение за корупција. Обвиненијата ја потресоа Грција, со наводите за живот на висока нога и неконтролирано трошење на државниот службеник. Обвинителството вели дека Цохаѕопулос трошел и по 38.000 евра на ден и го криел изворот на своето богатство преку сложени шеми кои вклучувале и офшор претпријатија. 
Но, токму непријавувањето на куќата -- која била на име на неговата сопруга -- на неговата пријава за имотната состојба, конечно доведе до негово апсење, иако веќе две години се појавуваа докази кои го поврзуваа со бројни скандали. Обвинителството ги образложи обвиненијата во извештај на 103 страници, во кои тој се товари дека ја искористил својата позиција за да украде 47 милиони евра со мито под маса за набавки во одбраната. 
Иако оптоварените со проблеми Грци беа среќни поради ова, остануваат сомневањата дали Цохаѕопулос (72) ќе биде затворен. Тој е во ќелија резервирана за осомничени за финансиски криминал, подобра од другите ќелии. Дозволено му беше да си донесе свои чаршафи.
Остануваат прашањата дали неговото апсење претставува знак дека Грција е сериозна во врска со острите мерки против злогласните нивоа на корупција, или се работи за предизборен трик. Во криза западнатите големи политички партии, ПАСОК на социјалистите кој тој помогна да се основа во 1974 година, и неговиот жесток непријател, Нова демократија на конзервативците, ја делат власта во нестабилната хибридна влада пред изборите на 6-ти мај. 
Некои се прашуваат дали тие го искористија како жртвено јагне: Цохаѕопулос, на крајот на краиштата, го помина Велигден во притворска ќелија. Дали тоа беше потег со цел да се одвлече вниманието од мерките на штедење што тие ги наметнаа? Партиите паѓаат во анкетите на јавното мислење, и додека се очекува тие повторно да завршат на 1-2 место, при што Нова демократија води, нивното заедничко ниво на поддршка од 40 отсто падна од повеќе од 80 отсто за време на последните избори во 2009 година. На истите победи поранешниот водач на ПАСОК Јоргос Папандреу, кој поднесе оставка пред пет месеци, соочен со континуирани протести, немири и штрајкови против мерките на штедење. 
„Тие само се сетија да уапсат еден старомоден политичар пред изборите за да покажат дека се решени да ги изведат пред правдата одговорните за кризата“, рече Јоргос Ѕогопулос, истражувач-соработник во Грчката фондација за европска и надворешна политика во Атина. Тој изјави за SETimes: „Тие се обидуваат да создадат впечаток дека грчката правда се менува, но никој не верува во тоа“. 
Цохаѕопулос долго време беше предмет на јавна лутина и лавина критики од грчките медиуми заради својот раскошен венчален прием во 2004 година во Париз, што се одржа во хотелот Фор сизонс, за гостите да можат да уживаат во глетката на Ајфеловата кула. Неговото апсење беше голем пад од тоа, иако тој ги негираше сите обвиненија против него за време на телевизиските интервјуа по препорака на парламентарната комисија минатата година. Членовите побараа тој да биде испитан за наводни криминални дејства во врска со договорот за купување германски подморници, кои се покажаа дека се дефектни. 
Тој беше министер за одбрана во периодот 1996-2001 година и му рече на судијата на рочиштето во понеделникот (16-ти април) дека не сторил ништо погрешно, додека неговите адвокати рекоа дека договорите, вклучително и за проектилите во друг договор, биле одобрени од државниот Совет за надворешни работи и одбрана (КИСЕА) и поранешните премиери Костас Симитис и Јоргос Папандреу. 
Весникот Катимерини објави дека за време на неговото осумчасовно сведочење и испрашување на рочиштето зад затворени врати, тој постојано повторувал дека не знаел за офшор претпријатијата и рекол: „Никогаш не сум примил подарок или каков било вид размена, од која било причина, за време на мојата политичка кариера и моите мандати како министер“. 
Обвинителите Евгенија Квелу и Елени Сиску рекоа дека трансакциите биле прикриени со помош на близок соработник, кој водел три офшор претпријатија за да се скријат парите, од кои некои биле искористени за купување на имоти и сопствености на поранешниот министер. Во извештајот се набројуваат сите трансакции, вклучително и имињата на вклучените финансиски институции и се обвинува дека митото во договорот за подморниците изнесувало скоро 8 милиони евра. Она за набавката на проектилите изнесувало уште 13,56 милиони евра. 
Мариос Евривеавис, професор по меѓународни односи на Универзитетот Пантеон во Атина, рече дека Цохаѕопулос не е единствениот политичар кој земал пари. „Многу министри за одбрана пред него и многу други министри го направија истото“, рече тој за SETimes. Тој рече дека апсењето било за да се смири бесот на јавноста. „Со неговото фрлање на кучињата, тие (Нова демократија и ПАСОК) се претставија себеси како морални и етички, а тоа не е така. Тој добива нефер третман бидејќи не би требало да биде сам во затвор.“ 
Четворицата други осомничени дека биле дел од мрежата на перење пари, роднината на Цохаѕопулос, Никоалос Зиграс, исто така поранешен министер, Јоргос Сахпаѕидес, бизнисмен со врски со офшор претпријатијата; Ефросин Ламбропулу, сметководител за фирмите; и Астериос Економидис, директор на едно од офшор претпријатијата, беа уапсени. Обвинителството објави дека најмалку 14 луѓе биле вклучени. 
Ќерката на Цохаѕопулос, Арети, ги негираше извештаите на медиуми дека биле најдени златни шипки во нејзиниот дом, но рече дека полицијата запленила десет парчиња златни листови, кои тежеле по 99 грама, како и девет златни суверени од 1935 година, за кои таа вели дека ги наследила од својот дедо. Толкава е лутината сега во земјата каде што многу политичари се плашат да се појават во јавноста -- дури и за време на куса кампања -- стравувајќи дека ќе бидат нападнати, што кога сопругата на Цохаѕопулос го напушташе судот, беше нападната со навреди и беше наречена „курва“ и „крадец“.
Антонис Клапсис, шеф за истражување на Институтот за демократија Костас Караманлис, официјална експертска група за Нова демократија, изјави за SETimes дека „Јавното мислење притиска за правда, за луѓето што се корумпирани. Истото може да е дел од една вистинска кампања против корупцијата; тоа е повеќе од претстава“. Сепак, тој призна дека „Истото е поврзано со престојните избори и тие (владата) ќе го претстават како триумф. Но, тоа не е тоа, туку е нешто што никогаш претходно не се случило“.
