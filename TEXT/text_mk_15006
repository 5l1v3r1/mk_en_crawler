02/02/2006
САРАЕВО, Босна и Херцеговина (БиХ) -- Новиот висок претставник на БиХ, Кристијан Шварц-Шилинг, во средата (1-ви февруари) повика на навремено спроведување на легислативата поврзана со евроатланската интеграција на земјата. Во обраќањето пред членовите на парламентот на заедничката седница на двете комори Шварц-Шилинг, кој ја презеде должноста од Педи Ешдаун претходно оваа недела, рече дека има намера да се повика на таканаречените „бонски овластувања“ само во итни случаи, како што е евентуалната закана за мировниот и реформскиот процес. Тој, исто така, потврди дека неговите приоритети го вклучуваат економскиот развој и пристапот на БиХ во евроатланските структури.
Во другите вести од средата, заменик високиот претставник Мартин Неј го критикуваше парламентот поради тоа што не успеа да се договори околу нацрт-законот за државниот народен правобранител. Тој предупреди дека ова прашање би можело да го загрози процесот за стабилизација и асоцијација на БиХ. Претходно истиот ден специјалната комисија задолжена за хармонизирање на двете различни верзии од нацрт-законот, усвоен од страна на двата парламентарни дома во ноември, не успеа да постигне консензус. (Дневни аваз - 02/02/06; ПБС БиХ, РТРС, Фена - 01/02/06)
