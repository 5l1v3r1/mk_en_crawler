14/04/2011
(Заман, БИА прес центар - 14/04/11; Хуријет, Ворлд булетин, РФЕ/РЛ, Dnevnik.bg, Cовет на Европа - 13/04/11)
Во своето обраќање пред Парламентарното собрание на Советот на Европа (ПАЦЕ) во средата (13-ти април), турскиот премиер Реџеп Тајип Ердоган ги отфрли обвинувањата дека неговата влада ја спречува слободата на изразувањето. 
Владејачката Партија на правдата и развојот (АКП) ги укина ограничувањата во оваа област, како дел од демократските реформи што ги спроведува откако дојде на власт во 2002 година, тврди тој.
„Дадовме максимален приоритет на борбата против сите видови забрани и зајакнувањето на основните права и слободи во најширока можна смисла во минативе осум и пол години“, рече Ердоган во својот говор пред телото со седиште во Стразбур. 
„Неодамнешните наводи за притисок, ограничувања или забрани за медиумите и слободата на изразувањето не ја одразуваат вистината. Морам да кажам дека некои медиумски тела кои објавуваа приказни по наредба на некои недемократски формации, особено бандите и мафијата, до пред осум години продолжуваат да објавуваат слободно и денес.“ 
Во врска со неодамнешните апсења на 26 турски новинари во рамките на тековната истрага за Ергенекон, прикриена криминална мрежа обвинета дека ковала заговор за соборување на владата, Ердоган истакна дека никој од нив не е притворен за своите професионални активности.
„Свесни сме дека некои од неодамнешните притворања се сметаат во Европа како мешање во слободата на печатот. Во врска со тоа, јас сакам да ве потсетам дека новинарите и весниците кои ги поддржуваат и провоцираат државните удари едноставно не постојат во Европа“, им рече турскиот водач на претениците на ПАЦЕ:
Тој, исто така, го покани Советот на Европа (СоЕ) да ги испрати своите претставници во Турција за да ја проценат состојбата со слободата на медиумите на терен. 
„Се надеваме дека Европа и европските институции ќе продолжат да го следат развојот на настаните во врска со оваа тема, не врз основа на вестите што ги шират некои кругови, туку преку многу пообјективни извори и соодветно на тоа ќе ја проценат ситуацијата“, рече Ердоган.
По разговорите со Ердоган, генералниот секретар на СоЕ, Торбјорн Јагланд, подоцна рече дека ја прифатил поканата и дека ќе испрати претставник во Турција „што е можно поскоро“ за да ја процени ситуацијата.
„Ова претставува конструктивен присток и чекор напред во разговорите за слободата на медиумите во Турција“, рече шефот на организацијата за права од 47 држави. 
Меѓу 26-мината уапсени во март беше и новинарот Ахмет Сик, кој беше притворен поради сомневање за врски со Ергенекон. Полицијата спроведе рација во канцелариите на издавачката куќа која планираше да ја објави неговата книга, Армијата на имамот. Постапувајќи по наредба на судот во Истанбул, тие ги конфискуваа сите записници на Сик. Сепак, копија на книгата беше подоцна објавена на интернет. 
„Јас не сум тој што го нареди запленувањето на книгата“, рече Ердоган во средата. 
