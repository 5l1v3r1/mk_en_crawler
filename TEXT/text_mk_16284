14/09/2006
АНКАРА, Турција -- Американскиот специјален координатор за борба против терористичката Курдистанска работничка партија (ПКК), пензионираниот генерал Џозеф Ралстон, во средата (13-ти септември) во Анкара, вети дека ќе бидат преземени ефикасни мерки против ПКК во тесна соработка со Турција и Ирак. Ралстон го изјави ова по состанокот со неговиот новоназначен турски колега, пензионираниот генерал Едип Басер. Искажувајќи ја решеноста на Вашингтон да се бори против секаков вид тероризам, Ралстон го повтори предупредувањето против каква било унилатерална воена акција од страна на Турција во северен Ирак. 
Во другите вести од средата, полицијата објави дека бомбата од која загинаа десет луѓе, а 14 беа повредени, во вторникот вечер во Дијарбакир, експлодирала случајно додека била транспортирана од една област во друга во градот населен претежно со Курди. Во експлозијата, која се случи во близина на еден парк, загинаа седум деца. Ниту една група не ја презеде одговорноста за истата. (Радикал, АФП, Ројтерс, АП - 14/09/06; НТВ, Заман - 13/09/06) 
