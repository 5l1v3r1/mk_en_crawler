22/02/2012
Ивана Јовановиќ за Southeast European Times во Белград -- 22.02.12
Три и пол години по своето основање, школата за рок-музика во Митровица добива на популарност. Повеќе од 250 ученици ја поминаа програмата, која ја водат 12 професори, кои ги претставуваат двата дела од градот.
Со цел да им овозможи на српските и албанските млади луѓе да се дружат слободно и да создаваат музика со соработка, холандската невладина организација Музичари без граници ја основаше школата во 2008 година.
Митровица, етнички поделена на албански јужен дел и српски северен дел со реката Ибар, и поврзана со еден единствен мост, изгуби многу од својата рок-сцена во борбата со турбо-фолк музиката.
Музичарите без граници велат дека сакале да го опфатат проблемот на етничката поделеност, со обновување на рок-духот на Митровица од времето пред косовскиот конфликт во 1999 година, кога истата беше поозната како регионален рок-центар.
„Оригиналната идеја беше да има школа за рок-музика за младите од двете страни, во сутеренот на културниот центар во подножјето на мостот, но безбедносната ситуација не дозволи тоа да се случи“, рече за SETimes регионалната претставничка и основач на школата од Музичари без граници, Венди Хаслер-Форест 
Хаслер-Форест објасни дека инцијативата била променета и е основана една школа со два оддели, по еден на секоја страна од градот. 
Школата организира три до пет заеднички настани секоја година, на кои младите и професорите се среќаваат надвор од Косово, рече таа. 
Двете локални младини дејствуваат како координатори на одделите на школата.
Дафина Косова, родена во Митровица и координатор на јужниот оддел, рече дека школата е единствен проект кој се проби низ политичките прашања и успеа да ги здружи младите од Митровица.
„Иако сум се сретнала со моите колеги од северот само еднаш, ние постојано комуницираме преку интернет и телефон. Редовно се среќавам со Никола, координаторот на северниот оддел, и ние навистина добро се согласуваме“, рече Косова за SETimes. 
Никола Р., кој побара да не му биде откриено презимето од безбедносни причини, рече дека работите во школата се одвиваат „совршено“.
„Сите мои колеги си го работат својот дел без оглед од која страна на реката се, и само тоа е важно“, рече Никола. 
Ентузијастите на школата рекоа дека најпопуларен проект на рок-школата е формирањето на мултиетничкиот бенд Арчитектс.
„Тоа се тројца од нашите најдобри ученици од северот и тројца од југот на Митровица. Пет од шест членови на бендот се сретнаа на Скопската летна школа во 2010 година, каде што „се вклопија“ добро како музичари. Шестиот член, пејачката, беше избрана поради нејзиниот уникатен глас и неверојатен талент“, рече Хаслер-Форест.
Сите шест членови учат или во средно училиште или на факултет, но четворица од нив работат како инструктори во рок-школата и поминуваат и по 20 часа неделно со музика, рече таа. 
Арчитектс велат дека имаат различни музички вкусови, но развиле посебен звук за бендот. Етничките и музичките разлики не претставуваат пречка за создавање висококвалитетна музика, додаваат тие.
Две нивни најпопуларни песни се „Belief“ и „Bottletops“. 
За некои, иднината на бендот може да е спорна поради нивната етничка мешавина, според основачот на фестивалот Егзит, Душан Ковачевиќ, но шансите досега се добри.
„Во музиката сé произлегува само од квалитетот. Музиката и политиката се две сосема различни димензии. Добар пример е диџеј Фреш, Британка со албански корени, родена во Приштина; нејзините песни се големи хитови во Белград“, рече Ковачевиќ за SETimes. 
