13/03/2008
СКОПЈЕ, Македонија -- Демократската партија на Албанците (ДПА) ја напушта македонската владејачка коалиција, објави во средата (12-ти март) водачот на ДПА, Мендух Тачи, велејќи дека „во прашање се часови, а не денови“. Партијата вели дека премиерот Никола Груевски ги игнорирал клучните барања на ДПА, меѓу кои и признавањето на косовската независност, социјалните бенефиции за етничките Албанци кои се бореа во бунтот во 2001 година, како и признавањето на албанскиот јазик како втор официјален јазик во Македонија. ДПА има 11 од вкупно 120 места во парламентот.
Додека владиниот портпарол Ивица Боцевски вели дека владата и понатаму функционира нормално, опозицискиот Социјалдемократски сојуз на Македонија ги обвинува коалициските партнери дека се несериозни и дека повеќе се грижат за сопствените интереси, отколку за интересите на државата.
Амбасадорот на ЕУ во Македонија, Ерван Фуере, одржа редовен состанок со Тачи во средата и рече дека би сакал да ги види водачите на сите партии како работат заедно за кандидатурата на земјата за влез во НАТО. Скопје се надева дека ќе добие покана за влез на почетокот на следниот месец. (Дневник, Макфакс, А1 - 13/03/08; Фокус, Макфакс, ЕРТ, АП - 12/03/08)
