29/01/2013
Мухамет Брајшори за Southeast European Times во Приштина -- 29.01.13
Откако прогласи независност пред пет години, Косово обезбеди признавање од 98 држави во светот, вклучително и околу 50 отсто од земјите-членки на ОН. Владата го сврти својот фокус на добивањето признавање од северна Африка и другите исламски држави, како и на унапредување на својот однос со ОН и покрај предупредувањата дека периодот може да биде попречувачки за земјата.
Некои функционери и експерти велат дека земјата треба да почека за зајакнување на својот однос со ОН додека Русија и Кина не престанат со заканите дека ќе го искористат своето право на вето против Приштина, додека други велат дека Косово треба да аплицира да стане земја-набљудувач.
Скендер Хисени, поранешен министер за надворешни работи и актуелен пратеник, изјави за SETimes дека би било стратешка грешка Косово да аплицира за набљудувачки статус во ОН.
„Подобро е да не се влезе во [ОН] 10 или 15 години, отколку да се влезе порано како набљудувач, бидејќи Косово [ќе] биде фрлено во групата на оние земји со половичен идентитет“, рече Хисени.
Членството на Косово во ОН зависи претежно од позицијата на постојаните членки на Советот за безбедност, рече тој.
„Дури и [Косово] да има 190 признавања ... Русија и Кина повторно технички ќе можат да го блокираат процесот на членство“, рече Хисени.
Фисник Гаши, истражувач во Институтот за политички и европски студии, изјави за SETimesдека Косово мора да избегнува какво било дејство што би предизвикало негативен одговор од страна на Советот за безбедност на ОН.
„Дипломатијата на Косово треба да работи на две полиња: зголемување на бројот на признавања и унапредување на соработката со земјите со право на вето во Советот за безбедност на ОН“, рече Гаши.
Хисени рече дека на косовското Министерство за надворешни работи му треба стратегија за надворешната политика.
„Со жалење можам да кажам дека во поглед на признавањето на Косово, косовската дипломатија во изминатите две години ... беше близу до неуспех“, рече Хисени.
Но, министерот за надворешни работи, Енвер Хоџа, не се согласува.
„Во текот на годината Министерството за надворешни работи имаше видлива агенда“, изјави тој за новинарите. „Врз основа на оваа агенда, ние вложивме максимални напори во текот на целата година да ги претставиме националните интереси на Косово, да ги претставиме нашите политички интереси, економскиот и културниот живот во секој дел од светот и, се разбира, да ги претставиме интересите на граѓаните на Косово.“
Гаши рече дека дејствата на Косово во меѓународната политика ќе зависат во голема мера од домашните настани.
„Мислам дека Косово треба да се фокусира на создавање функционална држава, стабилна и одржлива во сите области, и да ги искористи сите остварувања за да добие поддршка за процесите на интеграција и негово членство во различни механизми“, рече Гаши.
Албин Курти, претседателот на Ветвендосје и претседавач на Парламентарниот комитет за надворешни работи, се согласува. „Колку повеќе [Министерството за надворешни работи] се фокусираше на учеството во меѓународните организации и форуми, [толку повеќе ние бевме] оставени без клучниот збор ,република’“, рече Курти за SETimes.
Меѓународните официјални претставници, исто така, дадоа своја оценка во дебатата.
Германскиот амбасадор во Србија, Хајнц Вилхелм, рече дека членството на Косово во ОН е едно од прашањата што треба да се дискутираат во Брисел.
„Ова прашање е многу важно за нас, но не можам да кажам во моментов дали ќе биде клучно за добивање датум. Најпрво ќе чекаме одлука од Европската комисија и [високата претставничка за надворешни работи на ЕУ] Кетрин Ештон за напредокот во дијалогот“, рече Вилхелм за белградско Б92.
