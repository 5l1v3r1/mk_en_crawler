12/11/2012
Мики Трајковски за Southeast European Times -- 12.11.12
Договорот меѓу Македонија и Косово им го олеснува на возачите патувањето меѓу двете држави и го поедноставува процесот на осигурителен надоместок за возачите на моторни возила кои имаат несреќи по преминот на границата.
Националните осигурителни агенции на двете држави потпишаа договор во Охрид на 23-ти октомври, кој им овозможува на возачите да ја преминат границата со покажување на својот пасош и документи за автомобилско осигурување.
„Ако овој меморандум не постоеше, тогаш секој граѓанин кој ќе дојдеше на границата од Косово ќе мораше да вади гранично осигурување, што ќе имаше важност 10 до 15 дена“, рече за SETimesЈонче Попоски, директорот на македонската национална агенција за осигурување.
„Нашите граѓани кои одат во Косово, ќе мораа да го прават истото, но сега нема потреба од тоа“, рече Попоски. „Ги признаваме нивните т.н. ТПЛ осигурителни полиси за моторни возила, плус зелен картон, како еден вид влез во Македонија, а тие ги признаваат нашите зелени картони. Овој дел се однесува на слободниот проток на стока и патници.“
Договорот ќе ги олесни процедурите кога граѓаните на двете држави се вклучени во сообраќајни несреќи едни со други, рече Билјана Стојановска од осигурителното претпријатие Уника груп во Приштина и во Скопје.
„Со овој договор ќе биде утврдено, ако настане штета, каде треба да се обратат граѓаните“, рече Стојановска за SETimes.
Според македонското Министерство за внатрешни работи, 5.000 до 6.000 луѓе ја преминуваат границата Македонија-Косово секој ден. Во изминатата година во Македонија се случиле повеќе од 90 инциденти во кои биле вмешани граѓани на Косово, а сличен е и бројот на судири во кои биле вмешани Македонци во Косово.
„Конечниот број на штети [во изминатата година] во сите земји на Европа, во кои беа вмешани наши граѓани, изнесува околу 600, од кои Косово сочинува 10 отсто од вкупниот број“, рече Попоски. „Ова докажува дека договорот е од суштинска важност.“ 
Наташа Митревска, правник во Уника груп, рече дека договорот ќе ја подобри комуникацијата меѓу државите и ќе биде од полза за двете.
„Имав случај на автомобилска незгода во Скопје, но вината беше на осигуреното возило од Косово. Имаше проблеми бидејќи ние, како правници, немавме право да реагираме на територии на други држави“, рече Митревска. „Не знаевме каде да се обратиме, но сега со договорот овие прашања ќе бидат дел од минатото и работите ќе се придвижат во подобра насока.“
Косово има сличен билатерален договор со Албанија. Од Косовското биро за осигурување велат дека целта е да се обезбеди слободно движење на луѓе од двете страни на границата.
„Договорот потпишан со Македонија е единствен, а во иднина ќе потпишеме слични договори и со другите земји“, рече заSETimesВлора Обертинца, од Бирото за осигурување на Косово. „Ќе биде вака додека Косово не стане членка на системот на зелен картон. Пред да биде потпишан договорот со Македонија, косовските граѓани плаќаа 50 евра за влез во Македонија и ова имаше важност две недели, но повеќе не е така, сега тоа ќе се промени.“
Лепосава Ѓелевска од македонската Агенција за осигурување рече дека договорот ќе им даде на граѓаните од двете земји еднакви права да бараат надоместок за штетите од сообраќајните несреќи.
Али Асани (30) од Скопје, рече дека патува до блискиот град Качаник во Косово скоро секој ден.
„За да се влезе во Косово ни треба само зелен картон, кој чини 60 евра и важи цела година“, рече Асани. „Претходно, за да одиме во Косово на границата вадевме гранично осигурување, но сега не е така. Имам пријател од Приштина кој беше учесник во сообраќајна незгода во Тетово. Благодарение на овој договор, сега е многу полесно да добиеш обештетување.“
