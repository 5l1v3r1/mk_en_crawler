14/01/2009
(Блиц - 14/01/09; ДПА, Б92, ХИНА - 13/01/09; Ројтерс, Бета, Б92 - 12/01/09; AП, АФП - 11/01/09)
Шефот на српскиот Национален совет за врски со Меѓународниот кривичен трибунал за поранешна Југославија (МКТЈ) во вторникот (13-ти јануари) ја повика јавноста да помогне во фаќањето на двајцата преостанати бегалци обвинети за воени злосторства кои ги бара Хаг. 
Оние кои имаат какви било информации за поранешниот воен командант на босанските Срби Ратко Младиќ и воениот водач на хрватските Срби, Горан Хаџиќ, треба да ги контактираат властите, изјави за новинарите во Белград Расим Љајиќ. 
Тие со ова ќе направат „добра работа за земјата“, рече тој, а и ќе си ја исполнат својата законска должност.
Апелот на Љајиќ успеди два дена откако српската полиција објави потерница, на која се нуди еден милион евра награда, без данок, за информации што ќе водат до апсење на Младиќ и 250.000 евра за Хаџиќ. Соединетите Држави нудат дополнителни 3,8 милиони евра за информации кои ќе го олеснат фаќањето на Младиќ.
„Користа од екстрадицијата на Младиќ е многу поголема од сумата што се нуди за информации кои ќе водат до негово апсење и апсење на Хаџиќ“, рече Љајиќ во вторникот. 
Целосната соработка со МКТЈ, вклучително и предавањето на обвинетите воени злосторници на Хашкиот трибунал, претставува клучен услов за евроатланската интеграција на Србија. 
Младиќ се соочува со обвиненија за воени злосторства извршени за време на конфликтот во периодот 1992-1995 година во Босна и Херцеговина (БиХ) и обвиненијата за геноцид во врска со масакрот во Сребреница на над 8.000 момчиња и мажи од босанските муслимани и 43-месечната опсада на Сараево. Хаџиќ, наводно, извршил воени злосторства за време на конфликтот во периодот 1991-1995 година во Хрватска. 
Љајиќ во вторникот истакна дека потерниците се само еден елемент од трагањето по двајцата осомничени.
„Ние се потпираме на работата на државните служби и [добрата] соработка помеѓу граѓанските и воените служби кои постојат во овој момент“, рече тој. 
Според српските разузнавачи, директната линија 9191 ставена на постерите доби многу повици.
„Србија постигна значителен напредок во својата соработка со Трибуналот“, но „работата сé уште не е завршена“, рече главниот обвинител на ОН, Серж Брамерц, за белградскиот весник <i>Блиц</i>, во интервју од средата. 
Српскиот министер за внатрешни работи, Ивица Дачиќ, претходно оваа недела рече дека земјата вложува максимални напори за исполнување на своите обврски кон МКТЈ.
Во друго интервју за сараевскиот весник Oслобоѓењe во вторникот, Брамерц истакна дека Младиќ и Хаџиќ не можат да ја избегнат правдата. Тој, исто така, посочи дека властите смислуваат механизам кој ќе загарантира дека двајцата ќе се соочат со правдата, без оглед на местото и времето на нивното апсење. 
„Пораката е едноставна: нема неказнетост и не може да има засолниште за Младиќ и Хаџиќ“, хрватската новинска агенција ХИНА го цитираше Брамерц.
