02/05/2011
Од Игор Јовановиќ за Southeast European Times во Белград – 02/05/11
Претседателите на Србија и Грција, Борис Тадиќ и Каролос Папуљас, ја отворија реновираната Небојшина кула, една од најважните средновековни споменици во Белград, во петокот (29-ти април). На српски, нејзиното име значи бестрашност и отпор. 
Кулата, дел од српската средновековна тврдина Калемегдан, е исто така градба од особена важност за културната соработка и пријателство меѓу Србија и Грција. 
Изградена околу 1460 година од страна на Унгарците за да се заштити Белград од отоманските армии, градбата се наоѓа на местото на поранешниот римски воен објект, кој датира од првиот век од новата ера. Кога Отоманците го освоија Белград во 1521 година, Небојшина кула беше претворена во затвор. Грчкиот поет и патриот Ригас Велестинлис, познат и како Ригас Гераос, беше мачен и убиен таму во 1798 година.
Ригас Фераос се смета за застапник на силната соработка меѓу балканските земји во борбата за ослободување од отоманската окупација, која може да се смета за претходник на европското обединување. Според легендата, неговите последни зборови пред убиството биле: „Јас посеав, другите нека жнеат“. 
Во исто време, во очите на Србите, кулата е симбол на отпорот кон бројните окупатори во текот на турбулентната историја на Белград. 
Кулата денес, висока околу 22 метри, е претворена во музеј со четири изложени простории. Нејзината реконструкција започна во пролетта 2009 година и чинеше 2 милиони евра. Грција донираше 1,4 милиони, што ја прави најголема донација за културата што Белград некогаш ја добил.
На повторното отворање на кулата на 29-ти април присуствуваа претседателите на Србија и Грција, Борис Тадиќ и Каролос Папуљас, кои рекоа дека зградата е исклучително важно место за културната соработка меѓу двете држави и пријателството меѓу двата народи.
„Небојшината кула постои пет и пол века и играше различни улоги во овој град, имаше различни цели во нашата историја и сега станува важно место на поврзување на грчкиот и српскиот народ“, рече Тадиќ.
Папуљас рече дека реновирањето на кулата, исто така, е во чест на грчкиот херој. „Тој [Ригас Фераос] е идеолог кој го дал својот живот за визијата на националната независност на балканските народи и нивното братство“, рече грчкиот претседател, додавајќи дека реновирањето на зградата е придружено со хармонична билатерална соработка. 
Говорејќи на настанот, белградскиот градоначалник Драган Ѓилас рече дека Небојшината кула има голема историска важност, не само за Белград, туку и за целиот регион, бидејќи е „симбол на борбата, освојувањето и остварувањето на слободата“.
Небојшината кула, сега трансформирана во музеј, има изложби на четири нивоа. На првото ниво се наоѓа делот кој ја прикажува историјата на Белград и самата кула. Следниот дел е посветен на Ригас Фераос, по кој посетителите можат да го видат делот посветен на Првото српско востание против Турците во 1804 година. Последниот дел од изложбениот простор се фокусира на српската и грчката историја од независноста. 
Основата на кулата е во облик на осмоаголник и има дебели ѕидови. Секоја страна има отвор за топови, кои можат да ја бранат кулата од напади од море и од копно. За време на реконструкцијата, архитектите се бореа да го задржат секој дел од наследството на кулата освоено во текот на вековите од различни цивилизации кои ја контролирале.
