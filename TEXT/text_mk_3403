20/12/2006
Од Зоран Николовски за Southeast European Times во Скопје -- 20/12/06
Македонската влада укина пет од вкупно седум домашни ограничувања кои се однесуваат на учеството на војниците во Меѓународните сили за помош во безбедноста (ИСАФ) во Авганистан. Ограничувањата вклучуваа забрани за испраќање македонски војници во одредени видови акции. 
Точната природа на овие рестрикции е доверлива. Сепак, министерот за одбрана, Лазар Еленовски, рече дека тие се поврзани со учеството во полициски активности, задржување на толпи и обука на авганистанските сили. Министерот, кој неодамна ги посети војниците во Кабул, рече дека нивното отстранување ќе ја подобри оперативност и ефикасноста, со што ќе го олесни завршувањето на мисијата на ИСАФ. 
„Ако сме дел од семејството на [НАТO], мора да чувствуваме одговорност и обврска. Со отстранување на националните рестрикции, ефикасноста на Сојузот апсолутно ќе се зголеми“, рече Еленовски. „Ние ќе ги оствариме нашите цели и ќе почнеме со повлекување од Авганистан побргу и ќе го оставиме Авганистан на авганистанските демократски институции.“ 
Голем дел од 37-те нации кои учествуваат во силите на ИСАФ воведоа специјални правила за тоа како можат да се користат овие сили. Командантите на НАТО велат дека идентификувале околу 50 вакви рестрикции кои пречат во маневрирањето и ефикасноста на војниците. 
Во некои случаи, отстранувањето на ограничувањата е еднакво на повеќекратно зголемување на бројот на војниците, според командантот на Врховните сојузнички сили за Европа, генерал Џејмс Л.Џонс. Според него околу 10 до 15 од овие рестрикции се модифицирани, што ја зголемува флексибилноста и „во пракса додава уште 2.000 војници во мисијата“. 
Слични ограничувања -- вклучувајќи ги и барањата за одобрување од владите-домаќини и другите бирократски процедуди -- ги попречија напорите на НАТО за враќање на редот за време на немирите во март 2004 година во Косово, рече Џонс. Земјите кои учествуваат во КФОР оттогаш се согласија за поголема флексибилност.
„Ние ги отстранивме сите национални бариери. Сега имаме концепт на оперативни сили, каде што силите можат да се движат низ земјата по желба на командантите. Ние сме подобро обучени за толпи народ и контрола на немири, што е основна закана. Имаме многу подобри односи со народите од различни заедници“, рече Џонс за мисијата на КФОР. 
Постигнувањето на слична флексибилност во Авганистан беше една од темите за кои се расправаше на неодамнешниот самит на НАТО во Рига. Според Еленовски отстранувањето на ограничувањата е еден од чекорите што Македонија -- која има аспирации за членство во НАТО -- може да го преземе за подобрување на својата позиција во Алијансата. 
Македонија е дел од мировната мисија во Авганистан уште од 2002 година, како дел од германскиот, британскиот и грчкиот контингент. Од нејзините 115 војници, 90 во моторизираната пешадиска единица извршуваат задачи на заштита, додека друг одред е задолжен за медицински потреби.
