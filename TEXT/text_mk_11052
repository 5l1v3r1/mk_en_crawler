29/06/2005
САРАЕВО, Босна и Херцеговина (БиХ) -- Иво Миро Јовиќ, Хрват, во вторникот (28-ми јуни) го презеде ротирачкото претседателство на Претседателството на БиХ, доаѓајќи на местото на српскиот член, Борислав Паравац. По формалната церемонија, Јовиќ вети дека ќе продолжи со напорите за реформа на одбранбениот систем и рече дека моментниот ќор-сокак во реструктуирањето на полицискиот сектор е само привремен. Јовиќ беше наименуван во трипартитното Претседателство минатиот месец, откако Драган Човиќ беше обвинет за проневера на пари. 
Во другите вести, високиот претставник Педи Ешдаун в среда ќе отпатува за Белгија и Англија. Во Брисел Ешдаун треба да присуствува на состанокот со вршителот на функцијата специјален претставник на ЕУ и шеф за безбедност на ЕУ, Хавиер Солана. Во Лондон тој ќе се состане со британскиот министер за надворешни работи, Џек Строу, со цел да лобира за БиХ пред британското претседателство со ЕУ, кое започнува в петок.
Во меѓувреме, во вторникот министерот за внатрешни работи на Република Српска, Дарко Матијашевиќ, потврди дека 11-те неодамнешни напади во источна БиХ се поврзани со соработката на ентитетот со Трибуналот на ОН за воени злосторства. Тој не даде понатамошни детали, велејќи дека во следните денови ќе бидат дадени повеќе информации. (Данас, Независне новине - 29/06/05; ПБС БиХ, НТВ Хајат, РТРС, Извори на ОХР, Танјуг - 28/06/05)
