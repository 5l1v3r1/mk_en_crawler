17/03/2006
ВИЕНА, Австрија -- Вториот круг од преговорите за идниот статус на Косово започнаа во петокот (17-ти март) во Виена. Разговорите предводени од ОН помеѓу делегациите што ги претставуваат Србија и Косово ќе се водат околу прашањата поврзани со децентрализацијата, вклучувајќи го и финансирањето на општините, како и нивните меѓусебни врски и нивните врски со Србија. Првата рунда разговори, што се одржа во февруари, се фокусираше на децентрализацијата од перспектива на здравството, социјалната политика, образованието, судството и спроведувањето на законите. Состанокот во петокот започна со непријателски тон, бидејќи Србија поднесе официјално противење на учеството на косовскиот опозициски политичар Хашим Тачи, кого го обвини за воени злосторства. (Блиц - 17/03/06; Б92, Бета, Косова лајв - 16/03/06)
