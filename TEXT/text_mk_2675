09/08/2005
(ФТ, Интернешнал хералд трибјун - 27/07/05; AФП, ББС, Еурактив, ЕУполитикс, EУ - 26/07/05)
На крајот од јули Европската комисија (ЕК) ја претстави новата регулатива чија цел е блокирање на пристапот до финансиските средства на терористите и другите криминалци. Таа е дел од широките антитерористички мерки што британското претседателство на ЕУ ги стави на врвот на агендата помалку од една недела по бомбашките напади во Лондон на 7-ми јули. ЕК очекува сите земји-членки на ЕУ да ја одобрат предложената регулатива до декември, по што истата ќе биде доставена до Европскиот парламент за одобрување пред да стапи на сила во јануари 2007 година. 
„Борбата против тероризмот бара континуирани и фокусирани напори на многу полиња“, рече комесарот за внатрешниот пазар на ЕУ, Чарли Меккриви, во изјавата од 26-ти јули. „Еден од нив е и прекинувањето на финансиите за терористичките активности.“ 
За таа цел предложената регулатива предвидува воведување на построги контроли за сите трансфери на пари со цел да се осигури нивно целосно следење. 
„Парите се нервот на војната и во денешно време постојат неколку можности да се лоцираат изворите на финансирање“, рече Цеу Переира, официјален претставник на ЕК, кој им ја претстави регулативата на новинарите во Брисел. 
Според оваа регулатива, службите за платен промет ќе можат да примаат трансфери на пари од земјите надвор од ЕУ под услов да бидат придружени со соодветни комплетни информации за идентитетот на испраќачот, односно името, адресата и бројот на сметката. Службите за платен промет, исто така, ќе мора да потврдат дека се дадени комплетни информации во случаите кога примач е земја надвор од Унијата. 
Сепак, за трансферите на пари до примачите надвор од ЕУ кои не се повисоки од 1.000 евра, службите за платен промет може да го одредат обемот на таквата потврда во однос на ризиците од перењето пари и финансирање на терористи, се вели во регулативата. 
Ако недостига некој од потребните детали во врска со испраќачот или е некомплетен банката-примач може или да ги одбие средствата или да побара комплетни информации. Во вториот случај истата може да одлучи или да ги задржи средствата сé додека не бидат дадени потребните информации или да му ги даде на примачот. Но, во сите случаи службите за платен промет мора да осигурат дека се почитува легислативата што е на сила или административните одредби поврзани со перењето пари и финансирањето на терористите. 
Истовремено, регулативата ќе овозможи поедноставен режим за трансферите кога двете служби за платен промет -- на испраќачот и на примачот -- се наоѓаат во земјите-членки на ЕУ. Во тој случај ќе треба да се обезбеди само бројот на сметката на банката-испраќач. Сепак, службата за платен промет на примачот ќе има рок од три дена да го провери името или адресата на испраќачот ако истите се сомнителни. 
Ако службата за платен промет континуирано не успева да ги обезбеди потребните информации за испраќачот, службата за платен промет на примачот мора да го одбие кој било трансфер на пари од таа институција или да ги прекине деловните односи со истата, се вели во регулативата. Службата за платен промет на примачот, исто така, има обврска да го пријави тоа до релевантните власти во чија надлежност е перењето пари или финансирањето на терористи. 
Службите за платен промет што ги покрива оваа регулатива ќе мора да ги евидентираат сите трансфери во период од пет години и потоа информациите за идентитетот на испраќачот ќе мора да им ги стават на располагање на властите за спроведување на законот „кои ги откриваат, испитуваат и судат терористите и другите криминалци и ги лоцираат нивните средства“. 
Предложената регулатива ќе ги претвори во право на ЕУ препораките за финансирањето на терористите од страна на меѓународната Комисија за финансиските активности во врска со перењето пари во 2004 година, но ќе воведе дури и построг режим отколку оној што го препорача таа група. 
Европските банки, наводно, ги поздравиле предложените правила. 
„Тоа ќе бара поголема продлабоченост и дополнителни процедури, но ние сакаме да дадеме придонес во намалувањето на можноста за терористички активности со следењето на парите низ цела Европа“, <I>Интернешнал хералд трибјун</I> го цитира Роберт Пристер, шефот на правниот оддел на Европската банкарска федерација во Брисел. 
