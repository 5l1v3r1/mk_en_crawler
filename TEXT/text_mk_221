03/03/2008
Од Иво Шчепановиќ за Southeast European Times во Загреб -- 03/03/08
Берзата и инвестициските фондови станаа популарен начин за долгорочни инвестиции во Хрватска. Меѓутоа, после седум години континуиран раст, пазарот почна да стагнира на крајот од 2007-та година. Мирослав Јеличиќ Пурко, кој со Кристијан Флоричиќ го основа фондот Ауреус Инвест, разговараше со Southeast European Times за неговите очекувања во однос на инвестициската иднина на Хрватска. 
 Southeast European Times: Опаѓа ли ентузијазмот на инвеститорите по стагнацијата на хрватските инвестициски фондови на крајот од 2007-та година? 
 Мирослав Јелиќ Пурко: Ентузијазмот не игра улога во светот на инвестициите. Постојат само здравиот разум и трпението како карактеристики неопходни за реализација на инвестициските цели. Стагнацијата на хрватските инвестициски фондови која што ја споменавте се очекуваше после седум години во текот на кои годишниот раст беше изразуван во двоцифрени проценти. Можеме да кажеме дека тоа е нормална состојба на пазарот. Во Хрватска, тоа го уништува сфаќањето на неискусните инвеститори за берзата, кои ја сметаа за решение за брза и лесна заработка.
 SE Times: Според вас, која е главната причина за стагнацијата на растот на пазарот на крајот од 2007-та година? 
 Пурко: Кога зборуваме за регионот, постојат многу причини за стагнација: проблемот со Косово, бавниот процес на транзиција, приспособување кон стандардите на ЕУ и пазарот кој не беше доволно транспарентен. Исто така, причина може да биде и брзиот раст на хартиите од вредност што резултира со остварување на профит.
 SE Times: Беа ли парламентарните избори одржани во ноември 2007-та година еден од факторите кои придонесоа за ваквата ситуација?
 Пурко: Парламенатрните избори речиси секогаш предизвикуваат нестабилност заради одредени политички опции кои условуваат иден развој. Според тоа, сите наведени причини придонесоа за стагнацијата и имаа влијание врз промената од позитивно кон негативно мислење. Сето тоа се случуваше напоредно со стагнацијата на најголемата економија во светот, економијата во Соединетите Американски Држави. 
 SE Times: Општо земено, мислите ли дека луѓето во Хрватска имаат поголемо, помало или еднакво познавање на берзата и инвестициските фондови во споредба со земјите од ЕУ? 
 Пурко: Секој ден, се повеќе и повеќе луѓе во Хрватска ја доживуваат берзата како начин за долгорочни инвестиции. Синдромот на масовна еуфорија го карактеризира однесувањето на хрватските инвеститори. Еуфоријата може да биде согледана во позитивен или негативен контекст, но во повеќето случаи таа завршува со стампедо. Не можеме да кажеме дали инвеститорите во Хрватска знаат повеќе или помалку од инвеститорите во ЕУ бидејќи пазарот е многу млад. Без сомнение секоја нова ситуација искусена на пазарот, особено на младите пазари каков што е хрватскиот, ги едуцира инвеститорите и ги прави подготвени за идни активности.
 SE Times: Дали хрватскиот пазар започна со подготовките за планираниот влез во ЕУ во 2009-та година? Како тоа ќе се одрази врз инвестициските фондови?
 Пурко: Кога го разгледуваме развојот на пазарот преку нивоата на транспарентност, пензиските системи, фондовите и регулативните активности, може да кажеме дека Хрватска се приближува кон стандардите на ЕУ. Во изминатите пет години направени се квалитетни промени. Ова ме наведува на заклучок дека Хрватска со сигурност ќе биде пример за земјите од Источна Европа.
 SE Times:Што мислите, кои хрватски фирми или индустрии ќе профитираат од влезот во ЕУ? 
 Пурко: Би ги издвоил земјоделскиот и енергетскиот сектор пред останатиот дел од економските сфери. Хрватските фирми треба да се ориентираат кон ЕУ бидејќи таму прехрамбениот и енергетскиот сектор имаат проблеми, како и во станатиот дел од светот. Хрватските ресурси се огромни и земјата треба да ги искористи во согласност со тоа. Се разбира, без квалитетни реформи, нема да биде возможно да се постигнат посакуваните резултати. Иднината и просперитетот на хрватската економија зависи од извршната власт. Тие мора да создадат систем кој ќе биде платформа за развој на фирмите и економијата во Хрватска. 
 SE Times: Мислите ли дека хрватските инвестициски фондови ќе продолжат да го освојуваат пазарот на другите поранешни југословенски републики?
 Пурко: Хрватските фондови одвоија голем дел од нивните портфолија за регионот. Меѓутоа, мислам дека хрватските фондови задоцнија малку бидејќи словенечките и нордиските фондови многу порано го согледаа потенцијалот на регионот. Кога зборуваме за тој пазар треба да кажеме дека пазарниот ризик треба да се пресмета во цената. 
 SE Times: Какво беше вашето искуство со Ауреус инвест на тој пазар?
 Пурко: Се соочивме со проблеми на солвентност, несоодветна транспарентност и голема променливост на цените што доведе до претпазливост при инвестирањето. Ауреус инвест ќе продолжи со потрага по можности на регионалните пазари со зголемена претпазливост, земајќи ги во обѕир горенаведените факти. Цените на регионалниот пзар треба да бидат поткрепени од побрзиот развој на корпоративната култура и прифаќањето на стандардите на ЕУ.
