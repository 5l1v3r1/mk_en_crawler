10/03/2009
ЗАГРЕБ, Хрватска -- Хрватската влада ќе го прифати посредувањето на Европската комисија (ЕК) во врска со пограничното прашање со Словенија, се согласија претседателот Стипе Месиќ и премиерот Иво Санадер на состанокот со претставници на парламентарните партии во понеделникот (9-ти март). Сепак, Хрватска ќе инсистира на арбитража на Меѓународниот суд на правдата (МСП), како и на помош од ЕК во подготвувањето на предлогот за МСП. Покрај ова, посредничката група на ЕК -- која ќе ја предводи добитникот на Нобеловата награда за мир Марти Ахтисари -- би можела да им помогне на двете земји да подготват предлози за решавање на другите поморски и рибарски прашања на Јадранското Море.
Инсистирањето на Загреб да се искористи посредувањето на ЕК како начин за евентуална арбитража на МСП не е прифатливо за Љубљана. Во понеделникот словенечкиот министер за надворешни работи, Самуел Збогар, рече: „На прв поглед позицијата на Хрватска се чини дека ја намалува можноста за посредување“. (Taнјуг, Б92, СТА, ХРТ, ХИНА - 09/03/09)
