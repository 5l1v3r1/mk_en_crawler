22/07/2005
Од Игор Јовановиќ за Southeast European Times во Белград – 22/07/05
Брисел со „нетрпение ги чека преговорите за стабилизација и асоцијација со Србија и Црна Гора во октомври“, рече шефот за надворешна политика и безбедност на ЕУ, Хавиер Солана, за време на дводневната посета на Белград претходно оваа недела. Истовремено, тој предупреди дека е потребна подобра соработка со Трибуналот на ОН во Хаг и дека обвинетиот за воени злосторства во бегство, Ратко Младиќ -- еден од наводните организатори на масакрот во Сребреница во 1995 година -- мора да биде изведен пред лицето на правдата. 
„Соработката со Хашкиот трибунал е фундаментално прашање ... веќе е направено многу, но ние го очекуваме и последниот, завршен напор“, рече тој, алудирајќи на Младиќ. Генералот во бегство беше предмет на тврдењата објавени оваа недела во весникот <I>Блиц</I>, кој објави интервју со поранешниот шеф на безбедноста Горан Петровиќ, според кој армијата сé уште го штити Младиќ. 
За време на посетата, која заврши во средата (20-ти јули), Солана се состана со претседателот на Србија и Црна Гора, Светозар Маровиќ, со српскиот премиер, Воислав Коштуница, со српскиот претседател, Борис Тадиќ, и со црногорскиот премиер, Мило Ѓукановиќ. 
Маровиќ рече дека пораката на Солана е важна и отвора одлична можност за државната заедница. 
„Ние можеме да сториме многу до крајот на оваа година. Сметам дека е многу важно преговорите за стабилизација и асоцијација да започнат во октомври, да бидат забрзани што е можно повеќе и, во меѓувреме, конечно да го затвориме случајот Младиќ и да й обезбедиме на земјата место во програмата на НАТО Партнерство за мир“, рече Маровиќ. 
И покрај тоа што Солана истакна дека неговата посета е фокусирана на претстојните преговори и нема за цел покривање на проблематичната тема на независноста на Црна Гора, ова прашање, сепак, беше ставано на маса. Ѓукановиќ му рече на Солана дека референдумот за статусот на Црна Гора мора да се спроведе до пролет 2006 година, додавајќи дека очекува договор за раздвојување на заедницата и пред тоа. 
Сепак, Тадиќ и Коштуница рекоа дека процесот на стабилизација и асоцијација треба да има приоритет над прашањето за референдумот. 
Од Белград Солана замина за Приштина, каде што повика на побрзо спроведување на стандардите на ЕУ и на децентрализацијата на власта. 
Тој рече дека косовските водачи треба „да го интензивираат процесот кон остварување на стандардите“, додавајќи дека „процесот на децентрализација треба да биде нешто во што тие веруваат“. 
Официјалниот претставник на ЕУ најави дека неговата следна посета на Косово ќе биде на крајот на август или почетокот на септември. Тој рече дека се надева оти сите ќе бидат поконструктивни во придвижувањето во вистинската насока -- која ќе обезбеди поддршка од меѓународната заедница. 
