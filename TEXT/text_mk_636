04/03/2005
(Разни извори – 25/02/05 - 04/03/05)
Грчкиот министер за финансии Јоргос Алогоскуфис потврди дека јавниот дефицит од 2004 година ќе биде повисок отколку претходно предвидениот од 5,3 отсто од БДП. Тој не даде повеќе детали околу ова. ЕУ предупреди дека Грција ќе се соочи со санкции ако дефицитот не биде доведен под границата од 3 отсто од БДП до крајот на 2006 година. 
*** 
Извршниот одбор на ММФ го заврши својот петти извештај за економската перформанса на Aлбанија во рамките на програмата Намалување на сиромаштијата и олеснување на растежот (ПРГФ) во висина од 42,7 милиони американски долари. Фондот, исто така, го одобри барањето на Тирана за продолжување на спогодбите од 20-ти јуни 2005 година до 20-ти ноември 2005 година. На Албанија й беше овозможено веднаш да повлече околу 6,1 милион американски долари, со што вкупната исплата во рамките на ПРГФ достигна 36,6 милиони американски долари. 
*** 
Боснa и Херцеговина ќе добие заем од 65 милиони американски долари од Светската банка за помош на оние кои ги загубиле своите работни места. Програмите ќе се фокусираат на отпуштањата од државните претпријатија кои биле во процес на реструктуирање или ликвидација. 
*** 
Бугарската влада објави дека ќе подготви нова стратегија за приватизација на тутунската индустрија. Новиот министер за земјоделство, Нихат Кабил, рече дека ситуацијата мора повторно да се процени по неодамнешната политичка криза и реконструкцијата на Владата што следеше. 
*** 
ЕУ одобри доделување на заем во висина од 34,5 милиони евра за Босна и Херцеговина за заштита на животната средина. Средствата ќе бидат наменети за центрите за третирање на отпад во Добој.
*** 
Банк Аустрија го финализираше купувањето на бугарската Хеброс банка на крајот од февруари. Цената на договорот, потпишан во ноември 2004 година, наводно, изнесува околу 115 милиони евра. Хеброс банка ќе се спои со уште една бугарска банка, ХВБ Биочим, која е исто така под контрола на Банк Аустрија. 
*** 
Втората по големина банка во Хрватска, Привредна банка Загреб (ПБЗ) објави нето профит од 90,4 милиони евра минатата година -- зголемување од 18 отсто во однос на 2003 година. Планот за распределба на профитот и на дивидентите ќе биде одобрен на почетокот од април. Интеза груп Италија и ЕБРД се мнозински акционери во ПБЗ. 
*** 
Меѓународната агенција за рангирање Мудис го намали долгот на странската валута во Романија за два поени, од Ба3 на Ба1. Овој потег беше поттикнат од напредокот кон интеграцијата во ЕУ и одлуката на Европската комисија за доделување на статус на функционална пазарна економија за Романија минатата есен. 
*** 
Порастот на индустриското производство на Србија и Црна Гора во декември 2004 година се намали од 10,5 отсто за период од една година во декември 2004 година на 1,1 отсто во јануари 2005 година. Властите велат дека падот на производството се должи на слабата перформанса. 
