06/02/2013
Мишко Талески за Southeast European Times во Скопје -- 06.02.13
Балканските земји работат на искористување на ветровите како алтернативен извор за генерирање електрична енергија и задоволување на условите за пристапување во ЕУ, велат експeртите.
„Регионот има голем потенцијал за развивање на оваа, популарно наречена ,зелена енергија’. Иако истата не може да ја задоволи вкупната побарувачка, таа е значајна алтернатива за намалување на скапиот увоз и е еколошки чиста“, рече за SETimesЗдравко Стефановски, експерт за енергија во македонското Министерство за економија.
Од земјите-кандидатки за ЕУ Србија и Македонија се бара 27, односно 21 отсто од вкупното производство на енергија да доаѓа од обновливи извори.
Србија, чие производство на обновлива енергија достигна 21 отсто, подготви национален акциски план за остварување на целта. 
„Разликата од 6 отсто ќе биде надоместена со мали хидроцентрали, ветерници и соларна енергија“, рече Дејан Трифуновиќ, заменик-министер за енергетска ефикасност и обновливи извори.
Нафтената индустрија на Србија (НИС) минатиот декември потпиша договор со Енерговинд за изградба на ветропарк во општина Пландиште.
„Инвестицијата изнесува 160 милиони евра. Ќе изградиме 34 ветерници со вкупна моќност од 102 мегавати. Веќе е обезбедена градежна дозвола и ние ќе ги завршиме разговорите со банките во март, за изградбата да може да почне во април“, рече Кирил Кравченко, генерален директор на НИС.
Во Македонија ветровата енергија може да обезбеди близу 10 отсто од годишните потреби за електрична енергија.
„Во источниот дел од Македонија, 150 денови се ветровити, а брзината на ветарот достигнува 8 метри на секунда“, рече Стефановски.
Значаен чекор напред е инвестирањето на турското претпријатие „НеСа енерџи“ во центар на ветерници во македонската општина Богданци.
Изградбата на планираните 44 ветерници ќе заврши во текот на следните две години“, рече за SETimesградоначалникот на Богданци, Ристо Ичков.
Во меѓувреме, по пет години истражување, претпријатието Електрани на Македонија започна со изградба на парк на ветерни електрани вреден 36 милиони евра во општина Богданци, кој има 16 ветерници со капацитет од 37 мегавати.
„Очекуваме производство на енергија во втората половина од годинава. Минатата година [Електрани на Македонија] потпиша договор со Терна-Сименс од Грција за завршување на проектот – поставување на трафостаница и далекувод за поврзување на енергијата на македонската мрежа. За обезбедување и инсталирање на ветерните турбини ние склучивме договор со Сименс од Данска“, рече за SETimesМирче Котевски, портпарол на државното претпријатие.
Експертите избраа 15 потенцијални локации за ветерници во Македонија, долж реката Вардар и по планинските региони, каде што брзината на ветрот е голема – и до 8,5 метри на секунда.
Покрај тоа, шпанскиот производител на ветерници Инвал ги објави плановите за изградба на два ветропаркови во Штип и Радовиш, со 37 ветерници, кои ќе генерираат 100 мегавати.
Во Хрватска има 79 ветрови агрегати со вкупна моќност од 131 мегават, кои се наоѓаат во девет ветропаркови.
„Работите се одвиваат многу брзо и ,бумот’ на ветерници на нашето крајбрежје само што почна. Хрватска е прва во Европа според процентот на дополнителна енергија од инсталирани ветерници во првата половина од 2012 година“, рече за SETimesНина Домазет, главен уредник на порталот energetika-net.hr.
Домазет рече дека Хрватска планира да изгради дополнителни 94 ветерници и да спроведе шест проекти оваа година преку инвестирање од 163 до 200 милиони евра. До 2020 година ветрот се очекува да стане главен алтернативен извор на енергија.
За разлика од тоа, првата ветерница во Босна и Херцеговина (БиХ) почна со работа на крајот од минатата година во Високо, одобрена од регулаторната комисија за електрична енергија во земјата. Проектот е вреден скоро 260.000 евра и е финансиран од приватното босанско претпријатие Суша Комерц.
„Ветерницата беше изградена во 2008 година, но ние чекавме работна дозвола. Ветрот сé повеќе ќе служи како алтернативен извор на енергија“, рече Садета Хаџименаховиќ, претставник на Суша Комерц.
