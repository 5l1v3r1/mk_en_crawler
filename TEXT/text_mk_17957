20/06/2007
ПОДГОРИЦА, Црна Гора -- Министерот за надворешни работи, Милан Рочен, во вторникот (19-ти јуни) рече дека владата работи на исполнување на критериумите на ЕУ, и смета оти тие се поважни одошто одредувањето крајни рокови за пристап. Тој го изјави ова за време на говорот на меѓународната конференција во Подгорица за интегриран пристап кон азилот, миграцијата и визниот менаџмент во Западен Балкан. „Ние сме посветени на спроведувањето на европските вредности и стандарди, и кандидатурата и членството во [EУ] ќе дојдат како логична последица на тоа“, рече Рочен. Тој додаде дека отворањето на границите на ЕУ за младите генерации ќе придонесе за поширок регионален консензус за заедничките стратешки цели на евроатланската интеграција.
Во другите вести, црногорскиот министер за внатрешни работи, Јусуф Каламперовиќ, во средата за весникот „Дан“ изјави дека локалната полиција нема да се двоуми да уапси кој било обвинет што ќе го побара Трибуналот на ОН, ако биде пронајден на црногорска територија. Минатата недела поранешниот српски генерал Властимир Ѓорѓевиќ, кој се бара за воени злосторства во Косово, беше уапсен во Црна Гора и екстрадиран во Хаг. (Вијести, Мина, Блиц - 20/06/07; РТЦГ - 19/06/07)
