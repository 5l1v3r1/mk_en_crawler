06/05/2005
(Ројтерс, МКТЈ - 05/05/05)
Трибуналот на ОН за воени злосторства во четвртокот (5-ти мај) осуди еден косовски Албанец на четири месеци затвор поради непочитување на судот. Сепак, судот го ослободи поради тоа што времето што тој веќе го помина во притвор е подолго од одредената затворска казна. 
Педесетиедногодишниот Бека Бекај во октомври беше обвинет за „непочитување на судот, обид за непочитување на судот и поттикнување на непочитување на судот“ од страна на Трибуналот на ОН. Според обвинителите, во шест прилики во периодот помеѓу јуни и октомври 2004 година Бекај попречувал еден сведок и еден потенцијален сведок, именувани како Б1 и Б2, во случајот против поранешните припадници на Ослободителната војска на Косово (ОВК) Фатмир Лимај, Харадин Бала и Исак Муслиу. Со тоа тој „свесно и намерно го попречувал спроведувањето на правдата со закани, заплашувања и нудење мито или на друг начин ги попречувал сведоците или потенцијалните сведоци...“ во случајот против Лимај и другите, се вели во обвинението. Бекај е роднина на Муслиу. 
Трибуналот на ОН ги обвини тројцата поранешни припадници на ОВК за злосторства против човештвото и за прекршување на законите и обичаите за време на војна во врска со конфликтот во Косово во периодот 1998-1999 година. Тие се обвинети за убиство, измашување и нечовечки дејства, наводно, извршени против српските и албанските цивили во затворскиот камп на ОВК во Лопушник, источно Косово, во 1998 година. 
Тричлената судска комисија, со која претседаваше судијата Амин Ел Махди, во четвртокот пресуди дека нема доказ што би ги поткрепил наводите дека Бекај им се заканувал и ги заплашувал двајцата сведоци, ниту, пак, дека му нудел мито на сведокот Б1. Според краткиот увид во пресудата на комисијата, објавен на веб-страницата на Трибуналот, судиите, исто така, не нашле докази како поткрепа на наводите дека Бекај „го попречил спроведувањето на правдата во врска со потенцијалниот сведок Б2“. 
„Сепак, комисијата е задоволна што има доказ со кој без никакво сомневање се утврдува дека обвинетиот целосно и свесно го попречувал сведокот Б1 и спроведувањето на правдата и дека тоа дејство претставува попречување на работата на Трибуналот“, се вели во краткиот увид во пресудата. 
Сведокот Б1, кој го преживеал наводниот масакр во затворскиот камп Лопушник, бројни измачувања и два обиди за убиство, веќе сведочеше во случајот против Лимај и, заедно со своето семејство, сега е во програмата за заштита на сведоците. Судиите ова го сметаат за отежнувачка околност, бидејќи прекршокот на Бекај е извршен во момент кога сведокот бил особено ранлив. 
Како олеснителни фактори судиите ги наведоа шесте деца на Бекај, немањето криминално досие и неговата соработка со Хашкиот трибунал. 
Земајќи ги предвид сите аргументи и докази презентирани за време на судскиот процес, судиите заклучија дека Бекај е виновен само по точката за непочитување на судот. Тој е ослободен од точката на обвинението за поттикнување на непочитување на судот, додека точката за обид за непочитување на судот е отфрлена. 
Во другите вести од четвртокот, Љубомир Боровчанин, поранешен висок офицер на босанските Срби, се појави пред Трибуналот. Тој се изјасни невин по обвиненијата за геноцид и злосторства против човештвото во врска со масакрот во Сребреница во 1995 година. 
