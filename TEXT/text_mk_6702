05/07/2011
Билјана Лајмановска за Southeast European Times во Скопје – 05.07.11
Три весници престанаа со работа и 150 новинари излегоа на улиците на Скопје во понеделникот (4-ти јули), откако ги изгубија своите работни места како резултат на лошото раководење и криминалните дејства на медиумските сопственици. 
Управата за јавни приходи ја блокираше сметката на Плус продукција -- сопственик на затворените весници Шпиц, Време и Коха е рe -- заради неплаќање даноци. Тие немаа пари да ги исплатат вработените или да купат материјали, во суштина, немаа пари без оглед на даночната ситуација.
Во меѓувреме, Советот за радиодифузија -- регулаторното тело за медиумите во Македонија -- се подели откако неколку од неговите девет членови го обвинија претседателот на Советот, Зоран Стефановски, за намерно игнорирање и злоупотреба на службената должност.
Многу медиуми отворено го обвинуваат Советот за политичка пристрасност и попустливост кон медиумите кои неплаќаат даноци.
„Нашата цел не е да ги казниме медиумите, туку ние мора да дејствуваме и дејствуваме во случаите каде што има кршење на законот“, рече Стефановски за SETimes. 
Антикорупциската комисија на земјата, исто така, го обвини советот за мешање во нејзината надлежност и несоработка.
„Имавме проблеми бидејќи Советот за радиодифузија не даваше електронски извештај за медиумското покривање и покрај обврската да го прави тоа“, рече за SETimes членката на Антикорупциската комисија, Мирјана Димовска. 
Таа објасни дека тие добиле извештај онлајн, но дека истиот не бил целосен. Советот за радиодифузија го регистрирал само вкупното времетраење на емитуваната програма за политички маркетинг, рече таа, но не и конкретното времетраење на емитуваните реклами, поради што е невозможно да се пресмета вредноста на дозволеното време за емитување.
Стефановски рече дека покривањето на изборите не беше избалансирано и дека Македонија доби критики од медиумските набљудувачки групи како што е Фридом хаус. „А1 ТВ беше на страната на опозицијата, додека телевизија Сител беше на страната на владата. Тоа ја интензивираше омразата меѓу двата медиуми“, рече тој.
„Кампањата на [A1] телевизија … доби само благи предупредувања и не доби прекршочна пријава за кршење на [изборните] закони и покрај тоа што директно ги емитуваше опозициските митинзи“, рече за SETimes уредничката на телевизија Сител, Ивона Талевска. Сител доби прекршочни пријави и високи парични казни.
Советот е под кривична истрага бидејќи Стефковски потпишал „договор за цесија“ на 25-ти мај со А1 телевизија и со опозицискиот Социјалдемократски сојуз на Македонија (СДСМ). 
Договорот предвидува дека финансиските побарувања на Советот за лиценца и наплати од А1 во висина од 40.000 евра ќе бидат исплатени од побарувањата на телевизијата од СДСМ за неговите изборни реклами.
Финансирањето на политичка партија -- особено за време на избори -- и преку трговски договори како што е цесија, е спротивно на законот. Законот за радиодифузија, исто така, предвидува дека корисникот на лиценцата, А1, мора да си плати сам за лиценцата. 
Експертот за медиуми Климе Бабунски вели дека вработените во медиумите се под постојан притисок, особено поради наклонетоста на сопствениците на медиумите кон политичките партии. 
„Отсекогаш било вака, брзи бракови меѓу медиумите и политичките партии, и уште побрзи разводи“, рече Бабунски за SETimes. 
Голема одговорност за подобрување на ситуацијата има Советот за радиодифузија, рече тој. „Очигледно е дека Советот направил нешто што е погрешно и сите ние сега ги плаќаме последиците. Сé се враќа како бумеранг.“
