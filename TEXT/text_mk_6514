13/12/2011
Клаудија Лутовска за South European Times во Битола -- 13.12.11
Новата политика, најавена претходно оваа година, има за цел развивање на правните институции за социјална заштита и охрабрување на отворањето домови за нега на стари лица, но некои сé уште се сомневаат во моралноста на напуштањето на своите сакани на грижата на други луѓе.
Портпаролот на Министерството за труд и социјална политика, Давор Поитов, изјави за SETimes дека досега се основани девет приватни институции во рамките на оваа иницијатива, додека неколку други се во процес на формирање.
„Министерството, исто така, ги разгледува можностите за јавно-приватно партнерство“, рече за SETimes министерот за труд, Спиро Ристевски.
Домовите за стари лица обично привлекуваат стари лица кои ги изгубиле своите сопружници, страдаат од хронични болести, немаат семејство или семејството им е во странство, но исто така, и сé поголем број социјално загрозени поединци.
Според експертите, потребата за домови и услугите што тие ги нудат е акутна. 
„Има четири државни домови во Скопје, Прилеп, Куманово и Битола, со вкупен капацитет од 500 кревети [во секој од нив]“, рече за SETimes Благоја Илиевски, менаџер на Домот Сју Рајдер за стари лица во Битола.
Бројката треба да е десетпати поголема, додаде тој. 
Соодветната грижа и сместување во домовите за стари лица го зголемува квалитетот на живот на постарите лица, што резултира со големи листи на чекање, кои се зголемија за 40 отсто во изминатите три години. 
„Старите лица добиваат професионална нега 24 часа на ден и нивниот животен век е продолжен за неколку години“, рече Илиевски. 
Условите во сите објекти мора да бидат усогласени со стандардите на ЕУ, што доведе до тоа некои домови за стари лица да побараат финансиска помош. Сју Рајдер, на пример, обезбеди субвенција од фондот ИПА1 на ЕУ, со кој раководи општина Битола. 
„Добивме 600.000 евра за да ја комплетираме реконструкцијата на двата павилјони на домот. Со реконструкцијата, нашите стари лица ќе ги уживаат стандардите според ЕУ. Општина Битола ќе учествува со 3,5 милиони евра“, рече за SETimes градоначалникот на Битола, Владимир Талевски.
И покрај промените во модерниот животен стил, некои семејства тешко го прифаќаат живеењето во домови за стари лица.
„Според традицијата, за старите лица се грижи нивното семејство“, рече за SETimes социјалниот работник Марика Ѓоргоски.
„Само во многу ретки случаи старите лица - муслимани се згрижуваат во овие домови. Нивниот број е 1 отсто од вкупниот број станари“, рече таа. 
Многу муслимани велат дека родителите не треба да се оставаат без семејството, кога се стари и немоќни.
„Мојата мајка ме порасна мене и моите деца; нема место за неа во дом за стари лица. Нејзиното место и дом е со нас“, рече за SETimes 25-годишната Шпреса Чкипоња, етничка Албанка. 
Лекарката од општа пракса Фанче Талевска, пак, рече за SETimes дека зголемениот интерес ја покажува практичната потреба за надминување на социјалните табуа.
„Се бараат [и спроведуваат] најдобри модели за продолжување на квалитетот на животот и животниот век“, рече таа. 
Менка Божиновска, 84-годишна мајка на девет деца од селото Путурус во близина на Битола, одлучила да се обиде во дом за стари лица, откако починал нејзиниот сопруг. 
„Децата имаат свој живот и грижата за стари луѓе не е корисна за нивните животи. Тешко е да се живее заедно; старите луѓе сакаат мир. Тука работам во кујната, и пензијата и парите што ги заработувам се доволни за моите деца да не мора да го финансираат мојот престој во домот“, рече Божиновска за SETimes. 
„Во домот за стари лица тие може да се социјализираат со врсниците и редовно да примаат лекарства. Понекогаш мора да се избере помалото зло: дали да се мисли на психолошката траума што може да биде предизвикана во развојот на малите деца, или да се почитуваат желбите на старите, кои не се [при себе] поради неподносливи болки, деменција или Алцхајмерова болест“, рече за SETimes Тале Климески (28).
