08/10/2004
Од Игор Јовановиќ за Southeast European Times во Белград - 08/10/04
Во вторникот (5-ти октомври), четири години по падот на режимот на Слободан Милошевиќ, официјалните претставници на ЕУ, Хавиер Солана и Крис Патен допатуваа во Белград на разговори со властите на Србија и Црна Гора. „Сите знаат дека имаше подеми и падови во нашите односи, но можам да ви кажам дека поголемиот број пречки се отстранети“, рече Солана по состанокот. На врвот на агендата беше „двонасочниот“ пристап за влезот на Србија и Црна Гора во ЕУ. 
Според Солана и Патен, српските водачи го прифатија новиот пристап, кој предвидува потпишување на еден договор на Србија и Црна Гора со ЕУ, но пристапување во Унијата одделно, кога станува збор за економските детали.
„Сега нема простор за дебата и повлекување и ние се надеваме дека на 11-ти октомври ќе можеме да поднесеме позитивен извештај до министрите за надворешни работи на ЕУ, што ќе води до започнување на физибилити студија, која се надевам дека ќе биде завршена на почетокот од 2005 година“, рече Патен. Тој, сепак, предупреди дека немањето на соработка со Трибуналот на ОН за воени злосторства и понатаму останува главна пречка на патот на Србија кон ЕУ и студијата ќе го покаже тоа. 
Двајцата официјални претставници на ЕУ, исто така, ги повикаа косовските Срби да учествуваат на престојните парламентарни избори во провинцијата, велејќи дека тоа е единствениот начин за остварување на нивните права. 
Солана и Патен се состанаа со претседателот на Србија и Црна Гора, Светозар Маровиќ, со српскиот претседател Борис Тадиќ, со црногорскиот претседател Филип Вујановиќ, српскиот премиер Воислав Коштуница и црногорскиот премиер Мило Ѓукановиќ, како и со српскиот заменик-премиер Мирољуб Лабус. 
Тадиќ рече дека изјавите на официјалните претставници на ЕК покажуваат поддршка за државната заедница, истовремено признавајќи ја реалноста на економските односи помеѓу републиките во нејзиниот состав. Тој се согласи со Солана и Патен дека косовските Срби треба да учествуваат на претстојните избори и рече дека прашањето на соработката во врска со воените злосторства ги попречува напорите на Србија за интеграција. Маровиќ зазеде сличен став, додека Коштуница не се согласи за учеството на косовските Срби. 
Лабус рече дека заедничката држава, ако сé се одвива според планираното, треба да стане членка на ЕУ во 2012 година. Според него „двонасочниот“ модел за Србија и Црна Гора претставува единствен начин за продолжување на процесот на интеграција. Овој модел доби, исто така, поддршка и од највисоките црногорски официјални претставници, вклучувајќи го и претседателот Вујановиќ. 
Во четвртокот, Тадиќ и Коштуница продолжија со своето несогласување во врска со општите избори во Косово. Коштуница го обвини претседателот за незаконско спротивставување на Парламентот со тоа што повика на ставање крај на српскиот бојкот, додека Тадиќ рече дека Коштуница спроведува политика која би можела да доведе до „дезинтеграција на земјата“. 
