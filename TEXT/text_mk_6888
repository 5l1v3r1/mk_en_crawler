24/04/2012
Ериса Даутах Шенердем за Southeast European Times во Истанбул -- 24.04.12
Турција води попроактивна надворешна политика кон балканскиот регион во последниве години, и заедно со своите силни политички и дипломатски врски со овие земји, може да придонесе за регионалниот мир и стабилност. Така велат претставниците на политичките организации и невладините организации од регионот, кои ја повикуваат Турција да го засили своето економско присуство таму.
Потпишувањето на Истанбулската декларација меѓу претседателите на Турција, Србија и Босна и Херцеговина (БиХ) во Истанбул во април 2010 година, претставуваше важно достигнување во врска со улогата на Турција на Балканот. Ревитализацијата на турската надворешна политика кон регионот, исто така, честопати се нарекува „нео-отоманизам“, по пристапот и говорите на турскиот министер за надворешни работи, Ахмет Давутоглу.
Тројцата шефови на државите -- потписници на Истанбулската декларација -- ја искажаа својата „посветеност на територијалниот интегритет, суверенитет и правниот карактер на Босна и Херцеговина во рамките на нејзините меѓународно признаени граници, истовремено истакнувајќи ја важноста на националното помирување во рамките на БиХ“, во документот. Ова се сметаше за најважен дел, и иако не беше решение на сите проблеми меѓу двете земји, Турција доби пофалби за добиениот коментар од Србија за територијалниот суверенитет на БиХ.
„Морам да кажам дека сме прилично благодарни за улогата на [Tурција] во целиот политички процес во регионот. [Но,] во последниве години, немавме вистински дипломатски и политички проблеми со нашите соседи. [Повеќе] имавме проблеми со секојдневниот живот ... тоа мораме да го решиме самостојно“, изјави за SETimes федералниот министер за образование и наука на БиХ, Дамир Масиќ.
Меѓу нив, тој ги наведе трговските проблеми што БиХ ги има со Хрватска, велејќи дека босанските претпријатија го немаат истиот реципрочен третман што хрватските претпријатија го уживаат во БиХ. Друг предмет на загриженост, рече тој, е фактот што БиХ никогаш не воспостави и не потпиша договор за точните граници со Хрватска и со Србија.
Турција дефинитивно има позитивно влијание врз целиот Балкан во сите околности, рече Масиќ. „Но, делот со кој ние не сме задоволни и [каде] што сметаме дека има простор за подобрување е дефинитивно економската соработка“, истакна тој. 
Значителниот напредок на турската дипломатија во балканскиот регион, й дава на земјата посилна преговарачка позиција во рамките на НАТО и со ЕУ, според Хусеин Багчи, претседател на одделот за меѓународни односи на Блискоисточниот технички универзитет во Анкара. Земјата ги поддржува меѓународните иницијативи во врска со регионите на Балканот изложени на конфликт, војни и етнички чистења, по распадот на Југославија во 1990-тите, и одигра особено активна улога во врска со кризите во БиХ и во Косово.
Истакнувајќи дека Турција учествуваше во сите важни иницијативи за мир и стабилност, и е активна во операциите на НАТО во врска со косовското прашање, поранешниот косовски претседател Фатмир Сејдиу рече дека истата придонесе и за повоениот економски развој на неговата земја преку силни инвестиции. 
„Клучно е Турција да продолжи со својата силна поддршка за Косово и природно да ја продолжи својата соработка со земјите [во балканскиот] регион, што ќе помогне за создавање на клима на соработка меѓу овие земји и ќе ги надмине евентуалните пречки пред нас, особено неправичниот однос на Србија кон Косово, изјави Сејдиу за SETimes. 
Како една од првите земји што ја признаа независноста на Косово, Турција интензивно лобира за негово признавање од другите земји, особено меѓу членовите на Исламската конференција, рече Сејдиу. Но, тој тврди дека Турција мораше да го вклучи и Косово во регионалните официјални состаноци, особено во врска со состаноците што Турција ги имаше со Хрватска, Србија и БиХ.
„Мислам дека Турција мора да ја прошири мрежата во оваа насока ... за Косово да биде дел од [регионалното] партнерство и да не се мисли дека се избегнува.“ 
„За да се помогне во една ваква ситуација, треба да има волја од двете страни [Косово и Србија], а во спротивно Турција ризикува да заземе унилатерален став“, рече за SETimes Илтер Tуран, професор по меѓународни односи во истанбулскиот Билги универзитет. Сепак, Туран рече дека Турција може да покаже интерес за решавање на косовското прашање како што направи за БиХ.
Багчи, од друга страна, тврди дека ова може да биде можност Турција да одигра посредничка улога, ако тоа го сакаат Косово и Србија. Истакнувајќи дека Србија ќе мора да преземе неколку чекори во врска со косовското прашање, поради обврските од нејзиниот кандидатски статус за членство во ЕУ, Багчи рече дека барање за посредување може да дојде и од ЕУ. 
Политичките односи на Турција со Србија го достигнаа својот врв во изминатите две години, што е уште еден важен елемент во контекстот на попроактивна улога на Турција на Балканот. Официјални претставници од највисоко ниво беа во официјални посети едни кај други во последниве години, по подемите и падовите што уследија по турското признавање на унилатералната декларација за независност на Косово.
„Приоритетот на Белград и Приштина [треба да биде] економската соработка и [зголемениот животен] стандард на луѓето. Политичките притисоци ќе завршат со текот на времето“, рече за SETimes Небојша Ранделовиќ, член на српскиот парламент и заменик-претседател на Либерал-демократската партија -- политичка партија што го поддржува признавањето на Косово како независна држава во Србија.
За разлика од директната вклученост на Турција во прашањата на БиХ и Косово, земјата одигра индиректна улога во врска со албанското прашање во Македонија, според Абдула Салиу, заменик-претседател на Балканскиот мировен клуб со седиште во Скопје.
Турција не е официјално вклучена во ова прашање, поради своите многу добри односи со Македонија, рече Салиу за SETimes, додавајќи дека турските невладини организации, како и Турската агенција за меѓународна соработка и развој одиграа важна улога, поддржувајќи го албанското малцинство со помош за образованието и реставрирањето на важните културни споменици.
Турција апсолутно одигра позитивна улога за стабилноста на Балканот за време на пост-југословенскиот период и сега има извонредни односи со сите балкански земји, според Вуица Лазовиќ, вицепремиер на Црна Гора. 
„Многу е важно да се има заедничка пријателска земја ... особено во случај да нема добра соработка меѓу самите соседни земји во регионот“, рече за SETimes Лазовиќ. Тој, исто така, рече дека се надева дека сé повеќе турски претпријатија ќе инвестираат во регионот. „Знаете, [добрата] економија е основа за сé, решението за секој проблем“, рече Лазовиќ.
 (Проширената верзија на оваа сторија е објавена на turkey.setimes.com)  
