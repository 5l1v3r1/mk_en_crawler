09/03/2011
(Џрнал оф тркиш викли, Заман - 09/03/11; AНА-МПА, Катимерини, Хуријет, Ворлд булетин, Тркиш прес, Ксинхуа, Тренд њус ејџенси, веб-страница на грчкото Министерство за надворешни работи - 08/03/11)
Грчкиот и турскиот министер за надворешни работи, Димитрис Друцас и Ахмет Давутоглу, во вторникот (8-ми мај) ветија дека ќе продолжат со подобрување на билатералните врски и покрај нивните разлики за различни прашања.
„Нашата заедничка цел е понатамошно унапредување на грчко-турската соработка“, рече Друцас на заедничката прес-конференција со турскиот колега по 45-минутниот „многу конструктивен“ состанок во Атина. 
Разговорите, кои се одржаа на почетокот од тридневната посета на Давутоглу на Грција, се фокусираа на редица прашања во врска со билатералните односи, кандидатурата на Турција за ЕУ и последните настани во Либија и пошироко, во поширокиот регион на Блискиот Исток. Тие беа дел од подготовките за состанокот во јули на грчко-турскиот Совет за соработка на високо ниво, чиј домаќин ќе биде Турција.
Како резултат на подобрените економски односи во текот на изминатата година, билатералната трговија ја надмина целта од 2,16 милијарди евра, рече Давутоглу. Тој и Друцас се согласија дека има простор за понатамошно зајакнување на врските во оваа област. 
„Денес, пораката која доаѓа од нашите разговори е порака на пријателство, братство и заедничка судбина“, турските медиуми го цитираа Давутоглу во вторникот. „Исклучително позитивната динамика“ од изминатите месеци треба да се одржи, бидејќи тоа ќе биде од корист за двете земји, додаде тој.
Несогласувањето за серија прашања, вклучително и ограничувањето на националниот воздушен простор и одбележувањето на територијалните води во Егејското Море, како и поделениот остров Кипар, се меѓу најспорните прашања.
Друцас, чија земја инсистира на сеопфатен пакет решение за егејскиот спор, истакна дека Турција мора да покаже почит за меѓународното право, како и за суверенитетот и територијалниот интегритет на Грција. 
„Постојат практики од страна на Турција кои не придонесуваат за овие напори, и што е полошо, ако сакате, дури и ја поттикнуваат недовербата во јавноста. А ние кажавме дека овие практики мора да прекинат“, истакна тој.
Тој, исто така, повика на вистински напори кон постигнување решение за ставање крај на скоро четиридецениската етничка поделба на Кипар, една од причините за заглавениот напредок кон пристапувањето во ЕУ на Турција.
„Мораме да работиме храбро и решително за напредок во преговорите под ОН; суштински напредок наместо „пи-ар“ напредок“, рече Друцас.
Но, тој исто така ја повтори поддршката на Грција за кандидатурата на Турција за пристапување во ЕУ како полноправна членка, под услов да ги исполни обврските на блокот од 27 земји. 
„Нашата визија е да ја видиме Турција како полноправна членка на ЕУ; да ги видиме Грција, Турција и Кипар како соработуваат во Брисел за нивните заеднички интереси во рамките на проширена Европа“, рече Друцас.
Турскиот министер, кој исто така се состана со грчкиот премиер Јоргос Папандреу на првиот ден од посетата, требаше да отпатува за Солун, Ксанти и Комотини во среда.
