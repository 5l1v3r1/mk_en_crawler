28/04/2010
САРАЕВО, Босна и Херцеговина (БиХ) -- Главниот обвинител за воени злосторства на ОН, Серж Брамерц, во вторникот (27-ми април) повтори дека двајцата преостанати бегалци -- Ратко Младиќ и Горан Хаџиќ -- мора да се уапсат. За време на посетата на Сребреница, Брамерц рече дека Србија е клучот за нивните апсења. Тој ги повика сите земји во регионот да помогнат во напорите за апсење на осомничените. Брамерц го посети Меморијалниот центар Поточари и се состана со роднините на убиените во Сребреница во јули 1995 година. Неговиот извештај од јуни за соработката на Србија со судот ќе биде клучен за тоа дали ЕУ ќе почне да го ратификува својот Договор за стабилизација и асоцијација со Белград. (Фена, РТРС, БХРТ, Танјуг, Блиц, Радио Слободна Европа - 27/04/10)
