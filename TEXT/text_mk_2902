24/07/2006
Од Ерлис Селимај за Southeast European Times во Тирана -- 24/07/06
Канцеларијата на Меѓународната организација за миграции (ИОМ) во Албанија започна нов проект чија цел е промовирање на легалната миграција. Истиот треба да обезбеди повеќе информации за потенцијалните мигранти и ранливите групи во врска со начините како можат да мигрираат легално. ИОМ се надева дека ќе продонесе за намалување на трговијата со луѓе. 
„Кампањата ќе биде спроведена во Тирана, Кукс, Скадар, Пешкопеја, Драч и Валона, во текот на една година. Токму овие градови имаат регистрирано најголем број нелегални имиграции и трговија со луѓе во минатото“, рече шефот на мисијата на ИОМ во Албанија, Маурицио Бусати.
Кампањата, насловена како „Легалната миграција е избор и можност“, беше иницирана од страна на ИОМ и ќе биде спроведена во партнерство со Британската амбасада во Тирана, албанските национални канцеларии за вработување, невладините организации и локалните власти.. 
Проектот вклучува кампања за подигање на јавната свест, истражување на прашањата на миграцијата и борбата против нелегалната миграција, формирање на Мобилен информативен центар, како и обука на медиумски професионалци, како и персонал во државните канцеларии за вработување. 
ИОМ, исто така, ќе отвори и телефонска линија - на која ќе одговараат експерти - а која ќе им нуди информации на Албанците за тоа како може легално да мигрираат во другите земји. Конечно, ќе й биде доделена субвенција на една локална невладина организација - „Здравјето на жените - Валона“ - која директно им помага на жртвите на трговијата со луѓе.
Кампањата се држи до рамките одредени со Акциониот план на Националната стратегија за миграции на албанската влада, Албанската национална стратегија за борба против трговијата со луѓе (2005-2007) и миграционата политика на ЕУ. 
ИОМ, основана во Брисел во 1951 година за помош на раселените лица по Втората светска војна, се смета за водечка организација во светот кога станува збор за миграционите прашања. Истата има 116 членки и уште 21 земја со набљудувачки статус и се вели дека обезбедила помош за околу 12 милиони мигранти во целиот свет. 
