11/08/2011
Линда Карадаку за Southeast European Times во Приштина -- 11.08.2011
Мисијата на ОБСЕ на Косово за меѓукултурно образование бара и малцинствата и мнозинствата да учат за културата на другиот, за соодветната историја и за вредноста на толеранцијата и плурализмот.
 SETimes зборуваше со неколку косовски ученици од различни националности и етничко потекло за да открие во која мера се доближува сегашната состојба до стандардите на ОБСЕ.
Гента, 15-годишна Албанка, учи во основното училиште „Илирија“ во Приштина. Таа ја учела историјата на Косово до прогласувањето на независност, но сепак нешто недостига во нејзината наставна програма.
„Не сме учеле за другите етнички групи. Наставникот ни кажа дека Косово има и малцинства, Словени и Турци, и ни објасни како дошле и како се населиле тие во Косово“, рече Гента за SETimes.
Таа нема контакти со деца од други етнички групи во Косово. 
„Сретнав Срби во Брезовица. Тие ни рекоа дека е Косово Србија, ние им кажавме дека е Косово независно“, вели таа и додава дека сè што знае е дека „Србите нè избркаа од дома, а ние се вративме“.
Хаки Касуми, косовски наставник и историчар, изјави за SETimes, „Ако се познава нечија историја, ќе има помалку омраза, анимозитет, а ќе има подобро разбирање. Предавањето изолирана историја [на само еден народ] би имало негативно влијание“.
Сепак, книгите по историја на албански јазик се фокусирани на главните актери од албанската историја, додека учебниците на српски јазик го претставуваат Косово како „колепка на српскиот народ“. 
Давид, Србин и врсник со Гента, учи во средното економско училиште во Митровица. 
„Интересно е кога зборува наставникот за односите помеѓу Србија и Албанија. Тој секогаш вели дека меѓусебно сме си помагале за време на балканските и на светските војни. Што се случува [сега] на Косово нам не ни е многу јасно. Ние не учиме албански јазик на училиште што верувам дека е погрешно. Наставникот по српски јазик ни кажа дека Србите што живеат во близина на границата со Романија учат романски како втор јазик; тие што се во близина на границата со Бугарија, учат бугарски,“ рече Давид за SETimes. 
Тој додава дека наставникот им кажува на учениците дека „Косово е Србија“, а Давид вели: „Јас верувам дека е тоа така.“ 
Даут, родител-Ром чие дванаесетгодишно дете учи во основното училиште „Мустафа Бакиу“ во Призрен вели дека не може да се сети дека учел неговиот син на училиште што било за многубројните етнички групи. 
Киланксиу исто така се жали дека се појавува пејоративен назив за Ромите 13 пати во учебник за осмо одделение, за што протестирала заедницата. Тој потврдува дека ромската заедница побарала од Министерството за образование на Косово да ги вклучи ромската култура, традиција и јазик во наставната програма.
„Ние немаме друга држава. Ние го гледаме Косово како наша земја и би биле среќни да исчезнат предрасудите за да можеме сите да се нарекуваме Косовари,“ вели Киланксиу.
Кансу, 16-годишен Турчин, учи во основното училиште „Сами Фрашери“ во Приштина, каде што се изведува наставата и на турски јазик.
„На училиште воглавно ја изучуваме турската историја,“ вели тој и додава дека учениците учат и за двете светски војни, но ништо поконкретно за другите етнички групи на Косово.
„Ние го сметаме Косово за наш заеднички дом и тука сакаме да ја градиме својата иднина,“ вели Кансу.
