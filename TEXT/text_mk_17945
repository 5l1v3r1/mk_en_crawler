16/04/2007
ЗАГРЕБ, Хрватскa -- Загребскиот весник „Јутарњи лист“ објави писмо, наводно, напишано од Џефри Најс, поранешниот главен адвокат на Трибуналот на ОН за воени злосторства во случајот против починатиот Слободан Милошевиќ. Во него се тврди дека главната обвинителка на Трибуналот, Карла дел Понте, постигнала таен договор со српските водачи во 2003 година, според кој Белград може да задржи како доверлив, еден „разумен“ дел од своите архиви од времето на војната -- вклучувајќи ги и документите во кои се утврдува улогата на поранешна Југославија во конфликтите во Босна и Херцеговина (БиХ) и Хрватска. Во замена за тоа, документите биле ставени на располагање на обвинителството на Трибуналот за време на рочиштата зад затворени врати од судскиот процес против Милошевиќ. 
Шефот на српскиот правен тим пред Меѓународниот суд на правдата (МСП), Радослав Стојановиќ, категорички ги негираше обвинувањата во неделата, опишувајќи ги како апсурдни. Тој ги поврза истите со обидот да се доведе во прашање неодамнешната пресуда на МСП во случајот на БиХ против Србија. МСП ја ослободи Србија од директна одговорност за геноцидот во Сребреница во 1995 година. (Јутарњи лист, Вјесник, Глас јавности - 16/04/07; ХИНА, ХРT, Index.hr, Бетa - 15/04/07)
