14/02/2012
ХК Занис и Менексе Токјај за Southeast European Times во Атина и Истанбул -- 14.02.12
Со приближно 55.000 нелегални мигранти кои скришно влегле во Еврос префектурата од соседна Турција минатата година, интензивниот внатрешен политички притисок врз грчката влада да го запре бранот на нелегалната имиграција резултираше со 4 метри висока безбедносна ограда по должината на реката Еврос. 
Изградбата на оградата, долга 12,5км, исполнета со бодликава жица и поврзан команден центар, започна во почетокот на февруари со цена од над 5 милиони евра и предвиден датум на завршување на крајот на 2012-та година. 
„Добрите огради прават добри соседи“, напиша поетот Роберт Фрост, но симболизмот и практичноста се нејасни во случајот со оградата долж реката Еврос, со различни мислења од двете страни на реката, склона на поплави. 
„Ова не е мерка преземена против Турција или Грција“, рече турскиот премиер Реџеп Тајип Ердоган во јануари 2011-та година запрашан за проектот со тогашниот грчки премиер.
„Погрешно е да го сфатите ова како ѕид; тоа е само бариера. Ние целосно си веруваме меѓусебно“, додаде тој, намалувајќи ја важноста на оградата. 
Сепак, Јоанис Григоријадис, грчки научник на Универзитетот Билкент во Анкара, рече дека смета дека практичните ефекти на оградата врз спречувањето на нелегалната имиграција ќе бидат минимални, бидејќи протокот нема да престане, туку едноставно ќе се пренасочи преку другите премини долж крајбрежната границата меѓу Грција и Турција, долга над 200км.
„Во исто време, овој проект има негативна симболична конотација. Целта на проектот за европска интеграција, која исто така поттикна грчко-турско зближување, е да се градат мостови и уриваат огради, а не да се градат нови онаму каде што ги нема“, додаде тој 
Тоа чувство, сепак, ќе беше јасно несоодветно на одалеченост од околу 900 километри на 6-ти февруари во сè повеќе криминалниот централен дел на Атина. 
За време на политичкиот форум за проблемот на нелегалната миграција, грчкиот европратеник Јоргос Папаниколау рече дека Атина и ЕУ мора да извршат притисок врз Анкара целосно да ги исполни своите билатерални и мултилатерални обврски, особено значајниот протокол за повторно враќање на мигрантите потпишан од страна на двете земји во 2001-та година.
Говорниците на форумот истакнаа дека студиите укажуваат на околу половина милион не-легални мигранти присутни сега во Грција, со просек од 300 луѓе -- претежно од Блискиот Исток, Северна Африка и Јужна Азија -- кои се обидуваат да ја преминат границата кај Еврос секој ден. Повеќето се надеваат дека ќе стигнат до крајната дестинација во Западна Европа, но првата голема пречка лежи во Еврос/Мерик.
Управителот на областа Мерик, Халид Јилдиз, за SETimes изјави дека Грција и ЕУ треба да се одлучат за уште еден начин за решавање на проблемот со тоа што ќе го земат предвид критичниот статус на Турција како транзитна земја за нелегалните мигранти. 
„Оваа ситуација нема да послужи за ништо друго освен да го префрли товарот од грбот на Грција на Турција“, рече тој. 
Од другата страна на реката, новинарот-ветеран од областа Еврос, Димитрис Петровиќ, за SETimes изјави дека останува да се види ефективноста на оградата.
„Во овој момент, има [нелегални мигранти] кои доаѓаат од сите страни; нам ни треба повеќе полициски кадар по должината на границата, а пред сé , соработка од турска страна“, рече тој.
„Ние не сме Луксембург; гледате кого имаме до нас. Гледаме дека сега шверцерите на мигранти користат огнено оружје, па опасноста сега е многу голема“, додава тој.
На прашањето зошто овој копнен коридор е толку омилен „премин“ за шверцерите на мигранти, Петровиќ укажа на фактот дека тука нема опасен речен премин.
„Сега, постои верување дека голем дел [од протокот на мигранти] ќе биде свртен кон централниот и јужниот дел на Еврос. Единственото долгорочно решение е зголемување на притисокот од ЕУ врз нашиот сосед. За жал, на другата страна се прави „голем бизнис“, кој некои го нарекуваат „неофицијална туристичка агенција““, изјави тој. 
Бајрам Чолакоглу, шеф на Асоцијацијата за турска култура со балканско потекло и соработка, исто така, за SETimes изјави дека оградата најверојатно ќе предизвика дополнителни трагедии во иднина, принудувајќи ги имигрантите да изберат алтернативни и поопасни патишта. 
Тој проговори по неколку дена откако телото на една Африканка беше откриено од страна на грчката полиција на бреговите на реката, во близина на заедницата Тихерос. Се претпоставува дека таа се удавила откако се превртел бродот кој ја пренесувал на другата страна на реката, инцидент, во кој животите ги загубија едно 9-годишно девојче и нејзиниот дедо, и двајцата однесени во надојдените и студени води. 
„Од најголема важност е да се избришат основните причини за трговија со луѓе, како и борбата против криминалните организации, бидејќи луѓето кои сакаат да емигрираат им даваат огромни суми на пари на овие организации“, рече Чолакоглу.
