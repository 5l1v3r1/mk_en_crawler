22/12/2006

Бугарскиот дистрибутер на природен гас, Булгаргаз, потпиша нов договор со руски Газпром за достава и пренос на природен гас до 2030 година. Според условите на договорот, цената по која Бугарија купува гас од Русија постепено ќе се зголемува додека не ја достигне просечната пазарна цена на ЕУ во 2012 година. Русија се пожали дека постојниот договор неправедно ја фаворизира Бугарија, поради изменетите пазарни услови. 
*** 
Грција, Бугарија и Русија ги прават последните подготовки од проектот за нафтоводот вреден 1,3 милијарди американски долари и се очекува да потпишат официјален договор во јануари 2007 година, според грчкото Министерство за надворешни работи. Кога ќе биде готов, нафтоводот ќе пренесува 700.000 барели руска нафта на ден од Бугарија за грчкото пристаниште Александрополис, со капацитет до еден милион барели на ден. 
*** 
Српската влада, српскиот оператор на гас Србијагас и рускиот Газпромекспорт потпишаа меморандум на разбирање за изградбата на гасовод од 400 километри во Србија. Нафтоводот ќе биде дел од големата рута која ги вклучува Турција, Бугарија, Србија, Хрватска, Словенија и Италија. Ќе биде формирана работна група да ја елаборира физибилити студијата за проектот до средината на 2007 година. 
*** 
ММФ ја заврши еднонеделната мисија во Софија, за време на која бугарската влада се согласи да го таргетира буџетскиот суфицит на 2 отсто од БДП во текот на 2007 година, ако сегашниот дефицит на тековната сметка остане неповолен. Неодамна усвоениот закон за буџетот за следната година определува вишок од само 0,8 отсто од БДП. Сепак, Министерството за финансии би можело да ја постигне целта од 2 отсто преку различни буџетски механизми. 
*** 
Високиот претставник Кристијан Шварц-Шилинг го продолжи мандатот на претседателот на управниот одбор на Дирекцијата за индиректно оданочување на Босна и Херцеговинa, Питер Ничол, до 31-ви мај 2007 година. Шварц-Шилинг рече дека планот за префрлање на изборот на претседателот на управниот одбор на локалните институции е одложен поради недостатокот од политички договор за формирање на новата влада на државно ниво. 
*** 
Хрватскиот Приватизационен фонд ја одобри продажбата на топилницата на челик Жељезара Сплит на американското Армко смарт. Според договорот, купувачот ќе плати цена од само 0,14 евра, но ќе ги преземе долговите на сплитското претпријатие -- кои се очекува да достигнат 13,6 милиони евра до 2008 година. Армко Смарт, исто така, се согласи да инвестира дополнителни 28,9 милиони евра во следните пет години. 
*** 
Романскиот парламент го усвои буџетот за 2007 година, со проектиран дефицит од околу 2,6 милијарди евра или 2,8 отсто од БДП. Растот на БДП е проектиран на 6,4 отсто, а се очекува инфлациска стапка од 4,5 отсто. 
(Разни извори – 15/12/06-22/12/06)
