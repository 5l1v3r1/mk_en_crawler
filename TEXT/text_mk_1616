07/05/2010
Шведскиот производител на мебел ИКЕА планира да отвори продавници источно од Загреб, во Ругвица, објавија во четвртокот (4-ти мај) хрватските медиуми. Првиот центар на ИКЕА во поранешна Југославија се очекува да почне со работа во втората половина на 2012 година. Претпријатието планира да отвори осум трговски центри и девет продавници низ целиот регион.
 *** 
Ерлајнс Босна и Херцеговинa планира да отвори две нови балкански линии овој месец. Националниот авиопревозник ќе започне летови меѓу Сараево и Белград на 17-ти мај, додека директната линија Сараево-Загреб ќе почне на 20-ти мај. Повратен билет од Сараево до Белград ќе чини 29 евра; од Сараево за Загреб ќе изнесува 30 евра.
*** 
Економското заздравување е во тек во ЕУ, но ќе биде постепено, објави Европската комисија (ЕК) во својата Пролетна прогноза 2010, објавена во средата (5-ти мај). Економијата на Грција ќе регистрира негативен економски раст од -3 отсто во 2010 година, што ќе се подобри на -0,5 отсто во 2011 година, рекоа аналитичарите на ЕК. Истото истражување предвидува раст од 1,3 отсто на БДП на Кипар до 2011 година. Бугарскиот БДП ќе порасне за 2,7 отсто, а романскиот за 3,5 отсто. Меѓу земјите-кандидатки, Tурција е со најдобри резултати и очекуван економски раст од 4,7 отсто во 2010 година и 4,5 отсто во 2011 година. Економскиот раст се очекува да изнесува 1,3 отсто оваа година во Mакедонијa и да се забрза на 2 отсто следната година. Хрватскa, пак, ќе регистрира негативен раст од -0.5 отсто оваа година, но ќе го подобри на 2 отсто во 2011 година. 
*** 
 Aлбанскиот извоз достигна 120 милиони евра во март -- зголемување од 83 отсто во споредба со истиот период минатата година. Растот дојде главно како резултат на извозот на струја, според извештајот на Институтот за статистика во вторникот (4-ти мај).
*** 
Германското претпријатие МЦ Мобајл комуникејшан ГмбХ отвори кол центар во косовскиот главен град за да ги сервисира германските претпријатија преку интеренет и телефон. Проектот првично создаде 300 нови места, објави во вторникот (4-ти мај) Австриската агенција за развој на соработката и канцеларијата за промовирање на инвестициите, во вторникот (4-ти мај). 
*** 
 Романската Централна банка ја намали референтната каматна стапка за 0,25 отсто на рекордно ниски 6,25 отсто, според соопштението од вторникот (4-ти мај). Намалувањето на стапката е во согласност со пазарните очекувања. Ова е четврто кратење на клучната стапка оваа година. 
 (Разни извори -- 30/04/10-07/05/10)  
