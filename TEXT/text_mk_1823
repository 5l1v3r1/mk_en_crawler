30/09/2004
Од Душан Кошановиќ за Southeast European Times во Белград – 30/09/04
Црногорските претставници во Националниот совет за соработка со Меѓународниот кривичен трибунал за поранешна Југославија (МКТЈ) минатата недела поднесоа оставка, обвинувајќи ја Србија и Црна Гора дека не постигнала видлив напредок во исполнувањето на своите обврски кон Трибуналот. Предраг Бошковиќ, еден од тројцата црногорски членови, рече дека тој и неговите колеги не сакаат да станат дел од процесот кој ги попречува европските изгледи на државната заедница.
Одлуката не беше изненадување за претседателот на советот, Расим Љајиќ. Сепак, тој рече дека таа доаѓа во чуден политички момент, со оглед на закажаната посета на главниот обвинител на ОН, Карла дел Понте, на Белград на почетокот од октомври. На следната седница на советот треба да се решава за неколку прашања, меѓу кои и тоа дали на 29 сведоци да им се дозволи да откриваат државни и воени тајни.
Оставката доаѓа во време на сé поголем притисок врз Белград за зголемување на соработката со меѓународниот суд. Во вторникот (28-ми септември) американскиот специјален емисар за прашањата на воени злосторства, Пјер Ришар-Проспер, го посети Хашкиот трибунал, каде што искажаа критики за Белград, користејќи особено остри зборови. „Светот го губи трпението“, рече Проспер, забележувајќи дека српските власти „требаше да соработуваат вчера“. Фактот што обвинетите воени злосторници сé уште се наоѓаат на слобода би можел да резултира со одлука на Советот за безбедност на ОН за продолжување на мандатот на МКТЈ, со што би се овозможиле понатамошни судски процеси во Хашкиот трибунал, рече Проспер. Според сегашните планови, Трибуналот треба да ги заврши своите активности до 2008 година.
За време на разговорите со министерот за надворешни работи на Србија и Црна Гора, Вук Драшковиќ, кои се одржаа минатата недела, Проспер истакна дека континуираните проблеми би можел да го попречат барањето на Србија за судење на случаите на воени злосторства дома. „Ако Белград сака да го реши хашкото прашање еднаш засекогаш, мора да го екстрадира [воениот водач на босанските Срби] Ратко Младиќ. Само тогаш ќе можеме да очекуваме судски процеси во Белград“, рече Проспер.
Драшковиќ, кој се состана со Проспер во Њујорк, за време на седницата на Генералното собрание на ОН, предупреди дека прашањето на соработката би можело да го доведе Белград во незавидна позиција, ако истото не биде решено до почетокот на преговорите за финалниот статус на Косово, кои би можеле да започнат во средината на 2005 година. Државната заедница ќе има подобра преговарачка позиција ако ги исполни барањата на Хашкиот трибунал, рече тој.
