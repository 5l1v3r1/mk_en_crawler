24/07/2009
Од Беса Беќири за Southeast European Times во Приштина – 24/07/09
Неколку клучни препораки беа дел од извештајот на ЕУЛЕКС за косовските институции кои го спроведуваат законот -- секторите за правда, полиција и царина -- кој му беше претставен на владата во четвртокот (23-ти јули) во Приштина. 
Документот е составен од повеќе од 2.500 проценки на набљудувачите на ЕУЛЕКС и советниците, во текот на изминатите шест месеци. Дадени се повеќе од 70 долгорочни предлози, кои го сочинуваат „фокусот на вниманието на ЕУЛЕКС во иднина“.
Заменик-шефот на ЕУЛЕКС Рој Рив, кој го претстави извештајот, рече дека некои од предложените мерки се краторочни, а некои се долгорочни. 
„Ние ќе го искористиме овој извештај за една многу детална дискусија подоцна овој месец“, рече тој.
Извештајот е прв на ЕУЛЕКС откако стана целосно оперативен пред неколку месеци. 
ЕУЛЕКС даде околу 30 предложени препораки за измени, во врска со Косовската полиција (КП), како што е „потребата од одржливо ангажирање персонал за ИТ/комуникациските системи на КП, до потребата од воведување „разузнавачка контрола“ низ целата организација.
„Обвинителската канцеларија и [полицијата] мора тесно да соработуваат во намалувањето на високите нивоа на сериозен криминал и активно да се борат против организираните криминални групи и корупцијата“, се вели во извештајот на ЕУЛЕКС. 
Мисијата вели дека судството сé уште не е независна функција.
„Скоро не постои систем кој ќе ги штити косовските судии во судовите, надвор од судовите и по работното време“, се вели во извештајот и се додава дека не постојат институционализирани механизми кои ќе ги следат инцидентите во кои обвинителите се изложени на надворешен притисок. 
„ЕУЛЕКС ќе разгледа редица мерки за воведување измени: од потребата за значително зголемување на бројот на жените и претставниците на немнозинските заедници во судството до потребата за обезбедување на својата де јуре независност. Потребни се исклучително многу реформски напори, и суштинска загриженост на ЕУЛЕКС е потребата од зголемување на довербата на јавноста со намалување на ранливоста на судиите и обвинителите пред притисокот и корупцијата.“
Извештајот, исто така, содржи препораки за царинскиот сектор. „Планот за обука на косовската царина опфаќа почетна, професионална и техничка обука, но поспецијализираните области на спроведувањето на законот и заштитата не се широко опфатени“, се вели во извештајот.
„Косовските институции треба да го поддржат ЕУЛЕКС со цел да се подобри имиџот на судството и обвинителството“, рече политичкиот аналитичар Дритон Лајчи за косовската јавна радиотелевизија РТК, додавајќи дека косовските институции не треба да интервенираат во работата на судството и обвинителството. 
Владата сé уште не излезе со официјален коментар за извештајот. 
