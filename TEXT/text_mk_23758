21/05/2009
САРАЕВО, Босна и Херцеговина (БиХ) -- Шефот за надворешна политика на ЕУ, Хавиер Солана, во средата (20-ти мај) изрази загриженост во врска со нивото на националистичка реторика во БиХ. Во телевизиското интервју емитувано еден ден откако тој го придружуваше американскиот заменик-претседател Џо Биден во БиХ, Солана ја опиша пораката што тие им ја пренесле на водачите во земјата како „електричен шок“. Тој потврди дека БиХ, најверојатно, нема да влезе во групата земји од Западен Балкан чии граѓани ќе можат да патуваат без визи во ЕУ во 2010 година, додавајќи дека непостоењето на консензус за усвојување на потребните проевропски закони е меѓу главните пречки на БиХ.
Во другите вести од средата, високиот претставник Валентин Инзко ја посети Сребреница за првпат откако ја презеде функцијата минатиот март. Тој им оддаде почит на жртвите на споменикот Сребреница-Поточари и на гробиштата, и се состана со членовите на здруженијата што ги претставуваат семејствата на жртвите. Во одделните разговори со локалните политичари, тој разговараше за економскиот потенцијал на областа на Сребреница. (Дневни аваз, Срна, Фена, РТРС, БТА, АФП, Бета, Б92, ОХР - 20/05/09)
