26/10/2012
Мики Трајковски за Southeast European Times во Охрид -- 26.10.12
Илјадници Турци го поминуваат Курбан Бајрам, или Празникот на жртвата, на Балканот оваа година, искористувајќи ја можноста за време на празникот да ја посетат Македонија, Косово, Албанија, Црна Гора, Босна и Херцеговина (БиХ) и Хрватска.
Околу 10.000 Турци одмораат во Хрватска, во Дубровник, додека уште 5.000 се раштркани низ целиот регион, каде што празникот, кој се прославува од четврток (25-ти октомври) до недела, е познат како Курбан Бајрам.
„Три дена бевме во Македонија. Од таму заминавме за Албанија, Црна Гора, Босна и Хрватска“, рече заSETimesИзет Јилдас, туристички водич во Истанбул . „Само преку мојата агенција повеќе од 1.000 туристи, од сите делови на Турција, дојдоа тука.“
Меѓу гостите имаше и Турци кои живеат во турскиот дел на Кипар, како што е 73-годишниот Мехмед Адиљ. Тој рече дека е импресиониран од она што го видел на Балканот, особено Охрид и Сараево.
„Тука е прекрасно. Не би можел да замислам подобар начин да го прославам [празникот], од оваа турнеја низ Балканот. Сакавме да видиме како е да се живее тука. Воодушевен сум од луѓето, историјата, културата на старата архитектура“, рече тој.
„Веќе две години сакав да дојдам во Македонија, така што сега имав можност да го направам тоа специјално за празникот. Се ,запознав’ со Балканот преку турските телевизиски серии, бидејќи некои од нив се снимени тука. Најпопуларна дестинација за нас беше Дубровник, но има огромен интерес и за Македонија“, рече Серѓун Тујер, турист од Северен Кипар.“
Турците велат дека го поминуваат одморот на Балканот бидејќи е многу поевтино отколку во Турција, при што некои производи чинат половина цена отколку дома. Турција е поврзана со Балканот преку историјата и културата, вклучително и владеењето на Отоманската империја. 
Многу турски граѓани имаат корени на Балканот и имаат огромна желба да видат каде се родени нивните предци, изјави заSETimesТуркан Санџак, туристички агент од Истанбул.
„Има многу луѓе кои се од Македонија и кои пред многу години дошле да живеат во Турција. Покрај Македонија, тие сакаат да ги посетат и Приштина и Призрен во Косово, бидејќи многу од нив имаат корени и од таму. Тие се заинтересирани за Будва и Котор во Црна Гора и за Сараево во Босна“, рече тој.
„Мојот татко е роден во Бугарија и јас сакав да ги видам тие места. Имам многу албански и босански пријатели и затоа ме интересира менталитетот и културата на народот во овие земји. Она што ми остави најголем впечаток беа старите куќи и старите улици“, рече за SETimesЈилмит Филиз, жител на Истанбул.
„Во мојата група има луѓе од Истанбул, Анкара, Бурса, Адана, Анталија. Турците сакаат да ги видат териториите каде што тие владееле и затоа овие места се толку интересни за нив. Македонија и Балканот имаат да им понудат сé на Турците“, рече за SETimesАхмед Арслан, туристички водич од Истанбул.
На турските граѓани не им треба виза за да го посетат Балканот, а тур-операторите велат дека добиваат по 15 евра од секој посетител. Хотелиерите, исто така, ги намалуваат цените за да ги привлечат турските туристи. Посетителите во Охрид беа почестени со специјална македонска вечера и забава.
„Секоја недела во Охрид и во нашите хотели доаѓаат гости од Турција, но за празникот имаше многу поголем број. По холандските туристи, Турците се на второ место по број во Македонија“, рече Филип Мишески, управник на хотел Метропол во Охрид.
