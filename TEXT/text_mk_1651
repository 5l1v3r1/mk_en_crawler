29/04/2011
Процентот на регистрирани невработени лица во Хрватскa се намали за 0,3 отсто, на 19,3 отсто, на крајот од март, покажаа податоците објавени од државниот завод за статистика. Ова е првото месечно намалување на процентот од август 2010 година, но останува за 0,9 отсто повисоко на годишно ниво. 
*** 
Во Загреб во средата (27ми април) се одржа хрватско-бугарски деловен форум. Настанот беше отворен од хрватскиот министер за економија, Ѓуро Попијац, и неговиот бугарски колега Трајчо Трајков. Хрватските претпријатија покажаа интерес за проектите за енергија и изградба на автопати во Бугарија. 
 *** 
 Српскиот премиер Мирко Цветковиќ на парламентарната седница во средата (27ми април) рече дека во мај владата ќе започне преговори за нов превентивен договор со ММФ. Тој очекува договорот да биде потпишан во август или септември. Моментниот стенд-бај заем, од 2,9 милијарди евра, за Србија истече во средината на април. 
*** 
Банките кои работат во Aлбанијa вложија речиси 50 отсто повеќе во странство во текот на 2010 година споредено со претходната година, извести Топ ченал на 25-ти април. Осумстоте милиони евра вложени во други пазари во голема мера ја одразуваат перцепцијата дека странските пазари се посигурни. 
*** 
 Бугарската агенција за приватизација во вторникот (26ти април) го објави долгоочекуваниот тендер за продажба на државниот удел од 79,8 отсто во локалниот производител на тутун Бугартабак.
Можат да учествуваат како стратешките, така и финансиските инвеститори, а заинтересираните страни можат да ја подигнат тендерската документација до 10-ти јуни. 
*** 
 Грчкиот буџетски дефицит во 2010 година беше значително поголем од предвидениот од страна на владата, покажаа податоците на Еуростат во вторникот (26-ти април). Бројките покажаа дека дефицитот останал на 10,5 отсто од БДП, во споредба со 9,4 отсто предвиден од страна на владата и 9,6 отсто очекуван од страна на Европската комисија. 
*** 
Вкупните вложувања во турскиот производствен сектор се очекува да пораснат за 67,8 отсто за период од една година, во 2011 година, според пролетното истражување за вложувањата објавено од Централната банка во вторникот (26-ти април). Ова претставува значително забрзување, во споредба со очекуваните 34,6 отсто раст во претходното истражување од есента 2010 година, како и подобрување од предвидените 40,1 отсто пораст на годишни вложувања минатата година. 
 (Разни извори -- 22/04/11 - 29/04/11)  
