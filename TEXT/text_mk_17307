29/04/2007
ПРИШТИНА, Косово, Србија -- Делегација на амбасадорите од 15-те земји-членки на Советот за безбедност на ОН во саботата (28-ми април) ја заврши својата мисија на утврдување на фактите во Косово. Претставниците се состанаа со највисоките косовски политичари и претставници на српската заедница во покраината. Нивната мисија беше да соберат информации од прва рака за ситуацијата пред гласањето за планот предложен од поранешниот фински претседател Марти Ахтисари. Косовскиот претседател Фатмир Сејдиу ги увери амбасадорите дека Србите ќе бидат безбедни ако покраината добие независност како што е предложено во планот. Делегацијата го посети поделениот град Косовска Митровица и српското село Свињаре, од кое поголем дел беше уништен од страна на етничките Албанци за време на немирите во 2004 година. Исто така, делегацијата го посети и селото Мала Круша, каде што беа убиени 116 албански мажи од страна на српските војници во 1999 година. 
Белгискиот амбасадот во ОН и водач на групата, Јохан Вербеке, во саботата за новинарите изјави дека на Советот за безбедност ќе му треба повеќе време за да донесе одлука. „Одлуката за важните прашања не треба никогаш да биде заложник на однапред одредените крајни рокови. Морате да й дадете природен простор и време со цел сите учесници во Советот за безбедност да се задоволни со решението“, рече тој. Според извештаите на меѓународните медиуми, неговата изјава става акцент на континуираната поделеност во Советот за безбедност во врска со иднината на Косово. (Њујорк тајмс, Ројтерс, ДПА - 28/04/07) 
