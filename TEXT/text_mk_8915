30/03/2012
Ивана Јовановиќ за Southeast European Times во Белград-- 30.03.12
Месеци откако контроверзна статија беше објавена на интернет, српските интелектуалци и политичката елита и понатаму се заглавени во битка за слободата на говор. 
На 11-ти јануари на веб страницата Аналитика, Андреј Николаидис -- советник на црногорскиот претседател на парламентот Ранко Кривокапиќ -- напиша една статија под наслов: „Што остана од Голема Србија“. Осврнувајќи се на посетата на Бања Лука по повод прославувањето на Денот на Република Српска, Николаидис напиша: „Ќе беше цивилизиран чекор напред ако во просторијата каде што неодамна беше прославена 20-годишнината на Република Српска беа донесени пушки и динамит“.
Оваа статија ги поттикна српските официјални претставници да започнат пресметка со локалните интелектуалци.
„Во вжештена атмосфера, членовите на Форумот на писатели -- како и голем број други лица кои се потпишаа на петицијата -- беа предизвикани, навредувани и обвинети за секакви нешта“, рече српскиот писател и преведувач Владимир Арсенијевиќ за SETimes. 
Кратко време по објавувањето на статијата на Николаидис, Белград побара негово разрешување. Ранко Кривокапиќ одби. 
Српскиот Форум на писатели состави петиција барајќи прекин на медиумската кампања против Николаидис. Петицијата беше потпишана од Николаидис и Сретен Угричиќ, директор на Националната библиотека на Србија.
Со неговиот потпис, Угричиќ стана првиот претставник на интелектуалната елита казнет за јавно изразување на своите ставови.
Угричиќ, кој ја напушти земјата овој месец, беше разрешен на итен состанок на владата на 20-ти Јануари, на иницијатива на Ивица Дачиќ, министер за внатрешни работи, и Жарко Обрадовиќ, министер за образование -- и двајцата високи функционери од Социјалистичката партија на Србија. 
„Во Америка, секој кој ќе изрази поддршка за терористички чин ќе биде уапсен за две минути. Ваквите изјави се начин на ароганција, и не можам да се разберам дека некој се жали бидејќи никој не бил убиен. Тоа е поддршка за тероризмот. Не можам да поверувам дека директорите на јавни институции можат да зборуваат вака и да не ја сфатат ваквата политичка конотација“, рече Дачиќ. 
На иницијатива на Форумот на писатели, со поддршка од академици, уметници и други, петицијата за повлекување на разрешувањето на Угрчиќ беше потпишана од страна на над 1.000 локални и странски државјани.
Саша Мирковиќ, претседател на Асоцијацијата на независни електронски медиуми, рече дека со замената на Угричиќ, интересот на политичките актери за Николаидис е завршен.
„Не верувам дека, по разрешувањето на Угричиќ, некој од потписниците ќе добие закани од страна на владата“, изјави Мирковиќ за SETimes. 
Борка Павичевиќ, писател и директор на белградскиот Центар за културна деконтаминација, смета дека разрешувањето на Угричиќ не може да се одвои од политичкиот континуитет и дека тоа претставува уништување на јавните библиотеки и континуираниот развој.
„Тоа покажува еден став кон “културата на критика“. Разликата помеѓу политичките елити и критикиот потенцијал во оваа земја се зголемува секојдневно и тоа е централниот проблем“, изјави Павичевиќ за SETimes. 
Бранка Прпа, соработник на Институтот за понова историја на Србија, ја поддржа петицијата за слобода на мислата и говорот, како и таа за Угричиќ. 
Бранка, поранешен директор на Историскиот архив на Белград, вели дека Дачиќ, како и другите од режимот на Милошевиќ, не се луѓе кои имаат морален кредибилитет или права за било какви прашања за граѓанското општество. 
„Постапките на српската влада не само што ја навредуваат нашата интелигенција, туку и сите наши жртви во борбата против режимот на Милошевиќ. По сите овие смртни случаи, ние не се плашиме од нив повеќе. Се чини дека тие се плашат од нас“, изјави Прпа за SETimes. 
Цел список на членови на форумот се проверуваше во потрага по потенцијални нови жртви на оваа чистка.
„Замислете, сето ова се случува во земја чиј главен град работи за да биде номиниран за европски главен град на културата во 2020-та година", изјави Арсениевиќ. 
