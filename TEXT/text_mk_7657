20/12/2012
Линда Карадаку и Игор Јовановиќ за Southeast European Times во Приштина и Белград – 20.12.12
Заедничките должности од управувањето со границата на Косово и Србија продолжуваат во услови на спор околу царините што се наплаќаат за стоката што влегува во Косово.
Двете страни почнаа со спроведување на интегрираното гранично управување на 9-ти декември, со распоредување на персонал кај Јариње и Мердаре. Премините кај Брњак и Бела земја ќе бидат отворени до крајот на месецов.
Додека Приштина се чини задоволна од тоа како се управува со премините, Белград и некои косовски Срби приговараат на царините што се пресметуваат за стоката што влегува во Косово од Србија.
Крстимир Пантиќ, претседател на општината Северна Митровица, изјави за SETimes дека Србите ветиле оти тие нема да мора да плаќаат царински давачки за стоката што останува во северно Косово, но ЕУЛЕКС ги присилува да го прават тоа.
Косовските Срби бараат одговори од Белград и се закануваат со блокада на преминот Јариње ако продолжи наплатата на царинските давачки.
Радош Петровиќ, бизнисмен од Митровица, изјави за SETimes дека бизнисмените од северно Косово „се согласиле да продолжат со плаќање ДДВ и други давачки на Република Србија“.
Српскиот премиер Ивица Дачиќ во вторникот (18-ти декември) изјави дека повеќе нема да преговара со косовскиот премиер Хашим Тачи и претставничката на ЕУ, Кетрин Ештон, ако не се почитува договорот дека нема да се плаќаат царински давачки за стоката што останува во северно Косово.
Српскиот премиер рече дека е „многу незадоволен од сето она што се случува во моментов“ во врска со договорот за граничен менаџмент. Но, тој додаде дека интеграцијата на Србија во ЕУ зависи од разговорите со Приштина и тој наскоро ќе одлучи дали да продолжи со дијалогот во Брисел.
Успешното управување со премините е важно за двете земји, бидејќи тие се обидуваат да го одржат кревкиот мир. За Косово, границата претставува нормализација на односите со Белград четири години по прогласувањето независност и е уште еден чекор кон меѓународното признавање и прифаќање.
Србија не ја признава независноста на Косово, но се обидува да ја придобие наклонетоста на ЕУ додека работи во насока на европската интеграција.
Според договорот постигнат минатата година, страните не ги изложуваат државните симболи на граничните премини и имаат избалансирано присуство во бројки и возилата. Граничните пунтови се заеднички управувани од косовска и српска полиција и граничен персонал, со присуство и на европските претставници од ЕУЛЕКС.
„Сите гранични процедури се реализираат во согласност со законските овластувања и со договорот“, рече за SETimesБаки Келани, портпарол на косовската полиција.
Фисник Реџепи, водач на техничките тимови за договорот и советник на косовскиот министер за внатрешни работи, Бајрам Реџепи, рече дека сè се одвива според предвиденото.
„Соработката е на вистинското ниво и нема тешкотии. [Договорот] има за цел олеснување на движењето на граѓаните и стоките во двете држави. Спроведувањето на договорот, во исто време, ќе придонесе за спречување и борба особено против прекуграничниот криминал и шверцот“, рече Реџепи за SETimes.
Косовските аналитичари сметаат дека двете држави имаат корист од планот за гранично управување. „Тоа е важен дел и предуслов за интеграцијата во ЕУ“, рече за SETimesХисни Фејза, извршен директор на Косовскиот институт за мир.
