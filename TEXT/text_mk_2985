13/03/2006
Од Марина Стојановска за Southeast European Times во Скопје – 13/03/06
Земјите-членки на ЕУ бараат од македонските власти да вклучат јасни и прецизни одредби за финансирањето на изборните кампањи во новиот законик, се вели во извештајот на лондонскиот Институт за воено и мирнодопско известување. 
Во извештајот се вели дека и покрај тоа што ЕУ й додели кандидатски статус на Македонија во декември, конкретниот датум на почеток на преговорите во голема мера зависи од усогласеноста со изборните правила на ЕУ. Според овие правила, финансирањето на изборите и на партиите мора да биде сосема транспарентно. Кандидатите и политичките партии мора да ги откријат изворите на парите што се користат за изборните активности, како и идентитетот на донаторите. 
„Финансирањето на кампањите претставува важно прашање и затоа се потребни јасни правила. Ние треба да бидеме сигурни дека изборите се навистина спроведени според европските стандарди“, вели специјалниот претставник на ЕУ во Македонија, Ерван Фуере. 
Македонија моментно е во процес на подготвување на новиот изборен законик. Помеѓу другите работи, во истиот се забранува финансирање на кампањите од буџетот на владата или од јавните претпријатија и се определуваат конкретни ограничувања на донациите што ќе можат да ги даваат поединци (500 евра) или организациите (5.000 евра). 
Законот, исто така, ја зголемува сумата што партиите можат да потрошат на глас, врз основа на тоа што сегашните ограничувања се премногу ниски и заради тоа редовно се надминуваат. Од партиите ќе се бара да поднесат финансиски извештаи до Државниот завод за ревизија и Државната изборна комисија, кои, пак, ќе бидат обврзани информациите да ги објават во јавноста. 
Професорката на Правниот факултет Рената Десковска вели дека би било добро да се формира нова комисија што ќе ги следи изборните трошоци. Покрај тоа, вели Десковска, изборниот закон треба да вклучува и одредба што ќе предвидува „обврска на партиите да ги објават имињата на нивните спонзори и потеклото на парите“, како што бара Брисел. 
Слаѓана Тасева, член на државната Антикорупциска комисија, вели дека новиот законик треба да понуди конкретни подобрувања во начинот на финансирање на изборните кампањи во Македонија. „Комисијата досега немаше вистински увид во финансиите на партиите“, вели Тасева. „Ова треба да се промени и ние сакаме да спречиме финансиски манипулации во иднина.“ 
