02/11/2009
Од Беса Беќири за Southeast European Times во Приштина – 02/11/09
Поранешниот американски претседател Бил Клинтон во неделата (1-ви ноември) беше дочекан во Приштина од илјадници луѓе кои вееја транспаренти со слоганот „Косово го слави херојот!“ 
Клинтон, кој се прослави во Косово со улогата што ја одигра за стопирање на етничкото чистење на косовските Албанци од страна на поранешниот југословенски претседател Слободан Милошевиќ пред повеќе од десет години, побара од косовскиот народ да продолжи со градење на толеранцијата и да работи за интеграција на малцинските групи. 
„Она што треба да го одлучиме е просто: ќе ги фокусираме своите срца и глави на минатото или на иднината“, рече Клинтон.
„Во последните десет години вие градевте нешто добро“, рече Клинтон. „Моќта на вашиот пример останува иста. Треба да се гордеете со она што го постигнавте“, рече тој, истакнувајќи ја неодамнешната консолидација на демократските институции, слободниот печат, граѓанското општество и политичките партии работеа заедно“. 
Клинтон, исто така, ја искажа американската поддршка за поранешната српска покраина. „Претседателот [Барак] Обама и државната секретарка Хилари Клинтон се со вас денес и ќе бидат со вас и во иднина, додека градите подобра иднина.“
Поранешниот претседател дојде во Косово да учествува на откривањето на неговата статуа во главниот град. Споменикот, висок 3,4 метри, тежи околу 900 килограми.
Клинтон, исто така, се состана со претседателот Фатмир Сејдиу и премиерот Хашим Тачи. 
Сејдиу изрази благодарност за американскиот став во врска со младата земја и потврди дека целта на Косово е да добие еднаквост. 
„Традицијата на простување, но не и заборавање, постои во мојата земја. Врз основа на овој принцип, ние ја изградивме нашата демократска држава, еднаква за сите косовски граѓани“, рече Сејдиу.
Тачи рече дека косовскиот народ секогаш ќе се сеќава на тоа што Клинтон и САД го направија за сонот на Косово за слобода и независност да стане реалност. 
„Косово и САД се и ќе останат засекогаш пријатели. Ние ја делиме длабоката посветеност на слободата, демократијата и мирот. Нашата иднина е сигурна и станува сé подобра“, рече Тачи. 
Иако посетата беше трета посета на Клинтон на Косово, ова беше прва посета откако земјата стана независна минатата година.
