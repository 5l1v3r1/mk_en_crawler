22/11/2011
Од ХК Цанис за Southeast European Times во Атина -- 22/11/11
По формирањето на владата на националното единство во Грција, колективното чувство на олеснување во еврозоната во најголем дел ја засени вознемиреноста во Брисел дека мала десничарска партија, честопати обвинувана за заземање екстремни ставови, се приклучи на владејачката коалиција.
Грчките и странските политички аналитичари се прашуваат дали партијата Народен православен собир (ЛАОС) се квалификува како bona fide европска десничарска партија. Истата е честопати карактеризирана од медиумите, спротивставените политичари и други како „радикална десница“, „екстремна десница“, „популистичка“ и „националистичка“ партија.
Многумина се прашуваат дали ЛАОС е на линија на францускиот Национален фронт или поекстремната Атака во Бугарија, или е само најнова манифестација на едно „десничарско-популистичко“ движење -- како оние што никнуваат во Европа од традиционалистичките демохристијански и конзервативни партиски групации.
„Не би ја окарактеризирал [ЛАОС] како ,вистинска’ десничарска партија; истата претставува комбинација од елементи на екстремна десничарска партија, со одреден ксенофобичен и националистички јазик и симболи, со елементи на стандардна конзервативна партија за, во суштина, извлекување на гласовите од конзервативните гласачи на Нова демократија“, рече за SETimes политичкиот аналитичар и организатор Манос Елефтериадис.
„Оваа партија се повикува на стравовите и загриженоста на просечните граѓани кои сметаат дека државата не е во позиција ефикасно да се справи, на пример, со проблемот на нелегалната имиграција и нејзините последици, како што е зголемувањето на насилниот и ситниот криминал. Во текот на изминатите неколку години, истата уживаше најголема привлечност досега кај народните маси, поради економската криза“, додаде Елефтериадис. 
Уредникот на Катимерини Никос Констандарас беше категоричен, именувајќи го ЛАОС како „екстремно националистичка“ партија, иако не во стилот на францускиот Национален фронт или германската неонацистичка НПД.
ЛАОС -- што значи народ на грчки јазик -- беше основана во 2000 година од Јоргос Караџаферис, пратеник избркан од Нова демократија, и сопственик на мала, но политички ориентирана телевизиска станица која емитуваше програма во пошироката област на Атина. 
На последните општи избори, во октомври 2009 година, ЛАОС доби 5,6 отсто од гласовите, или нешто повеќе од 368.000 гласови, испраќајќи 15 кандидати во грчкиот парламент од 300 места. Истата година, ЛАОС успеа да избере двајца претставници за Европскиот парламент.
Двајцата највисокопозиционирани и најекстремни пратеници на ЛАОС, Макис Воридис и Адонис Георгиадис, добија министерски портфолија во новата грчка влада предводена од премиерот Лукас Пападимос.
Констандарас рече дека улогата на Караџаферис во формирањето на новата трипартиска коалициска влада во Грција е „значајна“. 
Тој рече дека ЛАОС постојано бара новата грчка влада да го поништи законот на претходната социјалистичка влада на ПАСОК кој го олеснува натурализацирањето на легалните мигранти.
На својата веб-страница ЛАОС се декларира како „грчко-центрична“, „народна, не популистичка партија, која ги промовира интересите и заштитата на непривилегираните Грци и ги поддржува личните слободи, заедно со правата на безбедност, напредок и благосостојба за сите што живеат легално во Грција, недискриминирачки“.
Запрашан за време на национално телевизиско интервју во врска со острите критики што ги доби за поранешни коментари кои беа перцепирани како антисемитски, Караџаферис се спротивстави велејќи дека бил „известувач“ на најблиските досега грчки врски со Израел. Тој додаде дека иако во никој случај не го оспорува Холокаустот, едноставно верува дека Евреите „прекумерно промовираат“ некои прашања. 
Тој ја употреби следната реченица за да се дистанцира себеси од непријатните и иритирачки потсетници на минатите изјави, истовремено расфрлајќи се со своите националистички акредитиви. 
„Злосторствата врз Евреите и злосторствата [извршени] од Кемал Ататурк се најголемите злосторства во изминатиот век“, рече Караџаферис, потврден полемичар на членството на Турција во ЕУ.
