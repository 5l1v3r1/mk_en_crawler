04/03/2009
Од Пол Чикои за Southeast European Times во Букурешт -- 04/03/09
Елена Георге ќе ја претставува Романија на евровизиското полуфинале во Москва во мај, со песната "Балкански девојки" по победата на националниот избор против 11 други песни, на 31-ви јануари. Жирито и публиката й дадоа вкупно 22 поени, при што нивните гласови имаа подеднаква важност во финалната одлука. Романија беше 20-та на минатогодишниот натпревар во Белград, позиција поради која овогодинешниот претставник најпрво мора да пее во полуфиналето.
„Ова е најубав момент во мојот живот; моето срце престана да чука од среќа“, рече Георге веднаш по објавувањето на нејзината победа. Меѓу нејзините конкуренти на натпреварот од 10-ти до 16-ти мај во рускиот главен град ќе биде француската пејачка Патрисија Каас. 
Автор на музиката и текстот на „Балкански девојки“ е Лаурентиу Дута, пејач и основач на поп-групата 3 Суд-Ест. Георге ќе оди на промотивна турнеја во Германија пред да замине за Русија и ќе работи со експерти од државната телевизија за да ја подобри својата кореографија и гардероба. Таа пееше во латино групата Мандинга пред да започне соло-кариера.
Романија, историски гледано, нема постигнато успех на Евровизија. Во 2005 година Луминита Ангел и групата Систем беа трети, и тоа е највисок пласман досега.
Следната година романскиот претставник -- Михаи Траистариу -- падна надолу за едно место и беше четврт, иако неговата песна „Торнеро“ наскоро стана хит низ цела Европа. Најлош пласман Романија имаше во 1998 година, кога се најде на 22-рото место. 
Претходните национални натпревари во Романија скоро секогаш беа придружени со контроверзност и скандали, при што критичарите го обвинуваа жирито за наметнување едностран избор без оглед на гласовите на гледачите. Минатата година циниците рекоа дека нативистички расположеното жири ги избра Нико и Влад Мирита да ја претставуваат Романија, бидејќи шведската група, Бјондо, имаше најголеми шанси за победа. Странски групи може да се натпреваруваат на романскиот избор за Евровизија.
Оваа година не помина без никаква контроверзност. Георге освои најмногу поени од жирито, но беше втора според гласовите на публиката. Лути хакери поставија навредливи пораки на нејзината веб-страница следниот ден, очигледно разочарани поради тоа што нивната омилена група, Блекси Грлс, изгуби.
