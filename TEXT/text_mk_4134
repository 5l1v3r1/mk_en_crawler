27/08/2008
Од Марина Стојановска за Southeast European Times во Скопје -- 27/08/08
Македонските пожарникари се борат со голем број шумски пожари кои избија во текот на изминатава недела поради високите температури и сушата. Најголемиот е на планината Беласица, во близина на Струмица. Пожарникарите таму се обидуваат да ги стават под контрола пожарите веќе повеќе од десет дена.
Досега изгореа 1.000 хектари шума на планината Беласица. Покрај пожарникарската бригада, повикана е и армијата. Пожари, исто така, беснеат и во други делови од земјата -- вклучително и во близина на Битола, Кичево, Крушево, Куманово, Радовиш, Тетово и селата Кучково и Радуша. Според владата, пожарите во земјата уништија 2.622 хектари шума.
Според Центарот за управување со кризи, пожарите околу Тетово се ставени под контрола почнувајќи од вторникот (26-ти август). Но, пожарот во Поречјето, каде што се наоѓа општина Македонски Брод, се шири и сега ја опколува и границата на Националниот парк Јасен. Преку 1.000 хектари изгореа во овој регион, и армијата активираше околу 200 војници во обид пожарот да се стави под контрола. 
На планината Кајмакчалан во регионот на Битола, пак, пожарот кој дојде од соседна Грција, е сé уште активен. Да бидат работите полоши, делови од областа не се воопшто недостапни.
Ситуацијата доведе до тоа владата повторно да воведе забрана за јавен влез во шумите, кој најпрво беше објавен во јули, а потоа беше укинат. Сега е повторно на сила, а ограничувањата значат дека сите што ќе влезат на шумско земјиште мора да имаат специјална дозвола од Министерството. 
Во меѓувреме, Министерството за внатрешни работи вели дека обвинителите покренале три случаи против наводни подметнувачи на пожар. Сепак, тоа не објави имиња. 
Некои ги обвинуваат властите дека ја отфрлаат можната пожарникарска помош од Грција на политичка основа. Според македонскиот весник Шпиц, земјата ги користела противпожарникарските авиони кои й ги дала Хрватска во 2007 година. Оваа година, и покрај тоа што пожарот на планината Кајмакчалан дојде од Грција, Македонија не побара слична помош од својот сосед.
Силни пожари беснееја низ Македонија и минатата година. Во тоа време, владата вети дека ќе купи модерна пожарникарска опрема. Но, тендерот за купување таква опрема пропадна. Според Шабан Салиу, шеф на Дирекцијата за заштита и спасување, единственото претпријатие што учествувало не доставило комплетна документација.
