15/10/2012
Менексе Токјај и Дражен Ремиковиќ за Southeast European Times во Истанбул и Подгорица -- 15.10.12
Несреќите на работното место се непријатен тренд кој го вознемирува регионот.
На 6. октомври, вработен во црногорското државно претпријатие за електрична енергија „Електропривреда“ почина додека работеше на електрична мрежа во Берславци, во близина на Подгорица.
„Слушнавме дека Тома починал затоа што некој од базата не ја исклучил електричната енергија. Пред две години, се случи слично нешто“, изјави за SETimes Љубан Ачимовиќ, колега.
Многумина се обидуваат да покажат дека невниманието на работниците на безбедносните процедури е причина за несреќите, но официјални лица велат дека во многу случаи недостасува заштитата на работниците од страна на работодавачите.
Претставници на Републичката управа за инспекциски активности во Република Српска велат дека работодавачите сè уште не обрнуваат доволно внимание на безбедноста на работното место, и покрај тоа што казните се движат од 500 до 7.000 евра.
„Во првите шест месеци од оваа година, ние [истражувавме] 3.546 случаи и пронајдовме 339 нерегуларности. Во текот на овој период, четири лица ги загубија своите животи на нивните работни места“, изјави за SETimes Душанка Макивиќ, портпарол на управата.
Од Европската агенција за безбедност и здравствена грижа на работното место велат дека 35 отсто од работниците во европските земји сметаат дека нивната работа има негативно влијание врз нивното здравје. Покрај тоа, новите технологии, биолошките опасности и работењето на сложени машини ги зголемуваат ризиците на работното место и бараат дури и повисоки стандарди за заштита на работното место.
Турција има највисока стапка на несреќи на работното место меѓу европските земји, утврди еден неодамнешен извештај.
Во извештајот, објавен во септември од страна на Комората на инженери за премер и катастар, се вели дека околу 172 несреќи се случуваат секој ден на работните места во Турција.
Во извештајот, исто така, се вели дека 12.868 работници починале во периодот помеѓу 2000-та и 2012-та година.
„Животите на нашите работници не се безвредни, и ние многу добро знаеме дека не постои казна или законска одредба која може целосно да ја намали болката на вдовиците и сирачињата на починатите работници“, изјави за SETimes Туркан Дагоглу, пратеник од партијата АК и заменик-претседател на парламентарната Комисија за здравство.
Турција усвои нов закон за здравствена грижа и безбедност на работното место на 30. јуни, во согласност со релевантната европска директива и конвенциите на Меѓународната здравствена организација.
„Новиот закон, кој беше подготвен од страна на нашата парламентарна комисија, има намера да [воведе] мерки за минимизирање на несреќите на работното место и да ја зголеми безбедноста на нашите работници“, рече таа.
Новиот законик ги обврзува работодавачите да вработат специјалист за безбедност и лекар на работното место.
Во останатиот дел од регионот, ваквите закони веќе се на сила, но не се спроведуваат доволно, изјавија официјални лица.
„Денес важно е да се задржат работните места, платите и пензиите -- заштитата на работното место е едно од последните нешта. Работодавачите бараат поевтини начини, а државните институции често замижуваат пред ова прашање“, рече Новосел за SETimes.
Емре Гурчанли, научник на градежниот факултет на Техничкиот универзитет во Истанбул, се согласува.
„Има многу закони, регулативи и директиви“, изјави Гурчанли за SETimes. „Главниот предизвик доаѓа од непостоењето на законски санкции кои претпријатијата треба да ги спроведат“.
„Се додека претпријатијата го сметаат здравјето и безбедноста за дополнителен трошок, наместо како обврска со предупредувачки казни, овој пристап ќе продолжи како таков“, изјави Гурчанли.
Експертите ја наведуваат потребата да се формира орган за надзор и да се зголеми бројот на трудовите инспектори.
Според извештајот, кога станува збор за небезбедните сектори во Турција, околу една третина од сите работни несреќи се случуваат во градежниот сектор, па следат транспортот и рударството.
Градежништвото е една од најопасните професии и во Србија, исто така. Секоја година околу 40 луѓе умираат, а уште 25.000 се повредуваат на градилиштата.
Српската управа за безбедност и здравствена грижа на работното место донесе посебен декрет за безбедност на градилиштата минатата година, воведувајќи обврска за инвеститорите да постават координатори за безбеднот на овие локации. Казните за непридржување кон строгите правила се движат од 8.000 до 10.000 евра.
38-годишниот Зоран Реуф, рудар од Бор, источна Србија, вели дека тој се чувствува релативно безбеден на работното место, но дека секогаш работи со претпазливост.
„Проблемот е во тоа што заштитната опрема е често многу стара и износена, и тешко може да ве заштити ако се случи несреќа. Поради специфичноста на рударството, една спасувачка единица е секогаш присутна во рудникот во случај да дојде до несреќа, но, сепак, повреди и смртни случаи се случуваат. Таква е нашата работа“, изјави Реуф за SETimes.
Граѓанските групи во регионот повикаа на зголемување на свеста за проблемот.
Претставници на српското Здружение за безбедност и здравствена грижа на работното место -- невладина организација која се занимава со безбедноста на работниците -- велат дека не постои сомнеж дека законите се "европски", но состојбата на терен е сосема поинаква приказна.
„Постојат добри работодавачи. Но, постојат и такви кои не сфаќаат дека тие ќе го зголемат нивниот профит ако нивните работници се безбедни на работното место. Ако работникот се чувствува безбедно, тој ќе работи многу подобро отколку кога се плаши дека ќе ја загуби ногата, окото, па дури и својот живот. Потребна е голема едукација за да се подигне безбедноста на идеално ниво", изјави за SETimes Драгослав Томовиќ, претседател на здружението.
Турција неодамна презеде поголема улога за зголемување на свеста на јавноста, исто така. Основан во 2011-та година, Советот за здравствена грижа и безбедност на работното место во Истанбул ги следи проблемите на работниците. Нивните наоди се обајвуваат во периодични e-билтени и месечни прес изјави кои се фокусираат на поголемите несреќи што се случуваат секој месец.
„Во блиска иднина, нашиот совет треба да се преобрази во еден посебен институт и да пополни една голема празнина во Турција во врска со нашата борба за подобри услови на работните места“, изјави Гурчанли.
Бугарија е една од ретките земји во регионот која има забележано намалување на несреќите на работното место. Вкупно 2.752 несреќи на работното место беа регистрирани во Бугарија во 2011-та година, во споредба со 3.025 кои се случиле претходната година, според Државниот институт за безбедност во Софија. Бројот на фатални повреди на работа, исто така, опадна -- од 94 во 2010-та на 86 во 2011-та година.
Со Стратегијата за безбедност и здравствена грижа на работното место за периодот 2008-2013-та година, властите во оваа земја успеаа да создадат подобра работна атмосфера во споредба со другите земји во регионот.
Беше воведен систем за проценка на здравствените ризици, како и серија нови институции. Беше формиран Национален совет и фонд за работните услови, и воспоставени се специјални услуги за трудова медицина како релевантна инфраструктура за здрави и безбедни услови за работа.
„Со воведувањето на задолжителен режим за лиценци за сите градежни претпријатија, контролата на нивната работа, вклучувајќи и усогласеност со правилата за безбедност, беше засилена“, изјави за SETimes Евтим Рангелов, сопственик на градежно претпријатие со седиште во Софија.
Тој додаде дека поминува голем дел од своето време обидувајќи се да се осигура дека никој од неговите вработени не работи без потребниот безбедносен ремен, шлем или друга потребна заштитна опрема.
Красимира Иванова, која работи како ѕидар и малтерисувач за различни претпријатија, се сеќава на еден случај од пред речиси една деценија, кога една нејзина колешка паднала од старо скеле и се здобила со фрактура на черепот.
„Шефот тврдеше дека тој не ја ангажирал и се извлече без да ги покрие трошоците за нејзиното лекување“, изјави таа за SETimes. „Ова не може да се случи денес. Ако една несреќа се случи затоа што работодавачот не обезбедил безбедни услови за работа, тој не може да се извлече така лесно“.
