02/07/2007
Од Блерта Фониќи-Кабаши за Southeast European Times во Приштина – 02/07/07
За време на официјалната посета на Приштина во петокот (29-ти јуни) генералниот секретар на НАТО, Јап де Хоп Шефер, побара од косовските Албанци да покажат „трпеливост“ во барањата за независност. Тој, исто така, ја повика Србија и нејзиниот сојузник Русија да се приспособат на ситуацијата. 
„Не треба да има сомневање дека луѓето кои мислат дека има решение за проблемот преку насилство ќе се судрат со строгиот и решителен КФОР“, рече Де Хоп Шефер, по состанокот со косовските водачи. 
Во саботата стотици косовски Албанци се собраа во центарот на Приштина, повикувајќи на итна независност. Но, за разлика од протестите на почетокот од оваа година, групата остана мирна. 
Косовскиот премиер Агим Чеку рече дека е загрижен во врска со загубениот кредибилитет во меѓународниот процес како резултат на континуираното одложување. Жалејќи се во врска со „кризата на доверба“, косовските водачи се заканија дека ќе прогласат независност -- потег кој би можел да ја подели ЕУ и да го поткопа нејзиниот план за преземање на надлежноста над Косово од ОН. 
Де Хоп Шефер рече дека сеопфатниот предлог на поранешниот претставник на ОН Марти Ахтисари обезбедува избалансирано решение. Говорејќи со Косовскиот тим за единство, тој рече дека додека за процесот дебатира Советот за безбедност, никој не треба да наметнува друго решение. 
Шефот на НАТО, исто така, ги повика Москва и Белград да бидат пофлексибилни во потрагата по траен статус за регионот. Русија се закани дека ќе стави вето на плановите на ОН за меѓународно надгледувана независност за Косово. 
„НАТО поддржува брз процес ... ние ги повикуваме Русите и Белград да бидат пофлексибилни“, рече Де Хоп Шефер. Косовските водачи го следат тековниот состанок помеѓу американскиот претседател Џорџ В. Буш и рускиот претседател Владимир Путин за евентуални знаци за договор. Сепак, шефот на НАТО рече дека меѓународната заедница „се соочува со тешкотии“ обидувајќи се да го надмине противењето од страна на Русија на планот на ОН. 
Де Хоп Шефер отпатува за Косово по обраќањето на безбедносниот форум во Охрид, Македонија, во организација на Евроатланскиот партнерски совет. На состанокот тој рече дека развојот на настаните на Балканот и евроатланската интеграција ќе се забават ако нема решение за статусот на Косово. 
„Не е должност на НАТО да има алтернативи за политичко решение, но ние нудиме безбедна ситуација преку КФОР“, рече тој. Де Хоп Шефер, исто така, се состана со косовскиот претседател Фатмир Сејдиу, шефот на УНМИК, Јоаким Рикер, и командантот на КФОР, Роланд Катер. 
