12/01/2011
Од Линда Карадаку за Southeast European Times во Приштина – 12/01/11
Водачот на Косовската исламска заедница, муфтијата Наим Тернава, смета дека независноста на земјата создава подобри можности за сите верски заедници да ги искажуваат слободно своите верувања и да поттикнат подобра регионална соработка.
Во интервјуто за SETimes, Teрнава рече дека поради тоа што исламската заедница е најголема во Косово, таа има најголема одговорност.
„Затоа се чувствувам добро кога безбедноста и меѓурелигискиот мир ќе завладеат во Косово“, рече тој, додавајќи дека мирот и безбедноста се важни за сите вери.
За време на конфликтот во периодот 1998-1999 година со силите на Слободан Милошевиќ, џамиите беа уништени и 37 имами беа убиени. Денес, во независно Косово, исламската заедница се чувствува безбедна, сигурна и почитувана. Сепак, рече Тернава, остануваат некои прашања.
„Правната позиција на верските заедници не е разјаснета“, рече тој. „Не ни се дава доволно простор да придонесеме во борбата против негативните феномени.“ 
Заедницата сака религијата да биде додадена во наставните програми на јавните училишта, на девојчињата да им се дозволи да носат шамии во училиштата, и да се изгради повеќе инфраструктура за исламската заедница“, рече тој. 
„Ние го нарекуваме ова традиционален ислам“, рече муфтијата Тернава кога беше запрашан за видот на исламот што се практикува во Косово. „Имаме право да го наречеме така; тој е вистински, чист. Нема потреба да му се дава на исламот друга слика во зависност од земјата, просторот каде што верниците живеат.“
Тој ги отфрли обвинувањата дека радикалите од надвор од земјата спроведуваат влијание. Во периодот по војната, призна тој, различни здруженија влегоа и беа активни во Косово, и некои од нивните членови се обидоа да ги индоктринираат младите луѓе.
„Точно е дека ... секој можеше да влезе и излезе без контрола подолго време; непоканети луѓе -- од Исток и Запад -- кои не му посакуваа добро на Косово, исто така, влегоа“, рече тој. 
Но, тоа се промени. Денес, тврди тој, косовската исламска заедница „е консолидирана: внатре немаме странци, сите сме Косовари. Стана невозможно за некои поединци и групи да имаат успех во Косово“.
Иако Косовската исламска заедница „не ги контролира границите“, муфтијата рече дека ги повикал локалните и меѓународните институции да бидат побудни во однос на тоа кој влегува и излегува од земјата. Исламот се заложува за мир и благосостојба за сите и се противи на насилство, рече Тернава.
„Исламот нема ништо заедничко со тероризмот, фундаментализмот, убиството на невини луѓе. Тоа е спротивно на нормите на исламот“, рече тој. Верскиот соживот, додава тој, е природен и нешто што е постигнато во текот на вековите. 
Во Косово „ние имаме семејства од две различни вери, што живеат под ист покрив“, истакна тој. Но, тој рече дека се противи на „обидите на некои мисионери што работат на преобразување на муслиманите во христијани“, велејќи дека поединците мора сами да си ја избираат својата религија.
