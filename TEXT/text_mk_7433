01/10/2012
Горан Трајков за Southeast European Times во Скопје -- 01.10.12
Во обид за унапредување на регионалната доверба и евроатланската интеграција, Македонија продолжува со напорите за зајакнување на воената соработка со другите земји во Југоисточна Европа.
„Македонија има широка и интензивна соработка со сите земји во регионот, како билатерално, така и во рамките на регионалните иницијативи. Билатералната соработка во одбраната со земјите од регионот вклучува плодна соработка ... на сите полиња, од консултации до заедничко учество во меѓународните операции“, изјави македонскиот министер за одбрана, Фатмир Бесими, за SETimes
Таа работа на здружените сили во регионот за меѓусебна помош кон евроатланската интеграција, сведочи за фактот дека Македонија има одлична соработка со земјите во регионот, рече Бесими.
„Периодот на транзиција во Југоисточна Европа ја зголеми свеста на народот и неговата желба да живее во заеднички безбедна средина и да ги споделува заедничките вредности и интереси во регионот“, рече за SETimesРадица Гарева, вонреден професор во македонската Воена академија и државен советник за управување со комуникациски системи во Министерството за одбрана.
Соработката на земјата со Албанија се заснова на билатералниот договор потпишан во 1998 година, заедно со Меморандумот за разбирање меѓу министерствата за одбрана и Американско-јадранската повелба, двете потпишани во 2003 година.
Бесими ова лето имаше состаноци со министерот на Косовските безбедносни сили (КБС) Агим Чеку, командантот на КБС генерал-полковник Кадри Кастрати и косовскиот вицепремиер Хајредин Кучи.
„Билатералната соработка меѓу Република Македонија и Косово има важно влијание врз регионалната безбедност, економската соработка и целокупниот развој на двете земји“, рече Бесими за SETimes.
Соработката на Македонија со Бугарија се реализира во неколку области: воено-здравствена професионална обука и воено образование, безбедност и разузнавање, персонален менаџмент, логистика и донации за опремување на армијата.
„Во последниве две децении имаше повеќе регионални иницијативи кои позитивно влијаеја на градењето на меѓусебната доверба, регионалниот мир, стабилноста и економскиот развој, како и на развојот на заеднички воени капацитети“, рече Бесими.
Иницијативата за Балкански регионален пристап кон воздушната одбрана е првиот проект за градење заеднички регионални објекти. Македонија смета дека овој пристап на соработка може да се примени и во другите проекти во областа на модернизацијата на националните армиски сили.
„Напорно работиме на исполнување на нашата цел, да бидеме примени во НАТО. Тоа е очигледно преку континуираниот реформски процес во Македонската армија и Министерството за одбрана. Посебно внимание се обрнува на концептот „паметна одбрана“, при што се вложуваат напори да се зајакне нашата ефикасност во областа на одбраната преку интензивна регионална соработка“, рече Бесими.
Граѓаните, исто така, сметаат дека интеграцијата во НАТО е неопходна.
„Добро е ние, како мала држава, да пристапиме во НАТО за безбедноста на самата држава. А не постојано да прашуваме дали некој ќе не нападне или не“, рече за SETimesскопјанецот Глигор Јовановски.
