08/05/2012
Александар Павлевски за Southeast European Times во Скопје -- 08.05.12
Навидум бескрајната економска криза ги принудува земјите низ целиот регион да проголтаат и да позајмат пари по стапки што се помалку од атрактивни.
Македонската влада минатиот месец подигна заем од 250 милиони евра од Дојче банка. Каматата за петгодишниот заем беше 6,83 отсто, но имаше малку простор за загриженост, бидејќи парите се потребни за финансирање на буџетот за 2012 година и рефинансирање на обврските врз основа на Еврообврзницата, која достасува во јануари 2013 година. 
Никола Попоски, професор на Европскиот универзитет во Скопје, предупреди дека новите кредити земени со високи каматни стапки ќе ги задушат слабите економии на регионот.
Сé повеќе земји влегуваат во маѓепсаниот круг кој доаѓа со земањето заеми по високи каматни стапки, рече Поповски.
Во 2011 година Србија ги продаде десетгодишните Еврообврзници во вредност од 756 милиони евра на странските пазари со камата од 7,25 отсто. Ова, според премиерот Мирко Цветковиќ, беше за првпат државни хартии од вредност да бидат продадени на европскиот пазар. Интересот за обврзниците -- во време на неповолен тек на настаните на светските пазари -- ја покажа довербата на инвеститорите во Србија, рече премиерот.
Парите добиени од продажбата на обврзниците беа искористени за финансирање на буџетската празнина во 2011 година.
Но, овој потег на Србија беше ризичен, и парите заработени од продажбата мора да се вратат по висока цена, зголемувајќи го надворешниот долг на земјата, рече за SETimes професорот Љубодраг Савиќ од Економскиот факултет во Белград.
Србија неодамна ги препродаде тригодишните владини обврзници -- продавајќи ги еднаш на 28-ми февруари и повторно на 27-ми парт -- за вкупна номинална вредност од 89 милиони евра. Обврзниците беа продадени по стапка на принос од 7,14 отсто годишно, а наплатата на долгот треба да се реализира до 1-ви март 2015 година.
Иако оваа практика е ризична, Србија не е единствената земја од регионот што потклекнува на методот на позајмување. 
Во Црна Гора, владата неодамна позајми 150 милиони евра од банката Кредит Свис. Министерот за финансии, Милорад Катни, рече дека заемот ќе биде искористен за финансирање на буџетските потреби, сервисирање на долгот и создавање фискални резерви. 
Од 150 милиони евра, 52 милиони евра ќе бидат употребени за рефинансирање на постојниот долг во истата швајцарска банка, додека останатите 98 милиони евра ќе бидат искористени за покривање на дефицитите и сервисирање на долгот.
Како потег без преседан, Хрватска минатиот месец лансираше 1,5 милијарди петгодишни обврзници од еден американски долар на американскиот пазар, по стапка на принос од 6,3 отсто. Обврзниците достасуваат на 27-ми март 2017 година -- што ја прави Хрватска најзадолжена земја во регионот за следните пет години.
„Ова е знак дека земјите во регионот немаат доволно даночни извори за финансирање на расходите и мора да позајмуваат. Состојбата се влошува од година на година, и долгот расте. Задолженоста станува сé повообичаена, а економската ситуација не се подобрува“, рече за SETimes Живко Атанасовски, професор на Економскиот факултет во Скопје.
„Ако државата позајмува пари за враќање на претходно создадениот долг, тоа нема да создаде раст во иднина. Сето ова влијае на каматните стапки кои се одобрени за одделната земја“, додаде Атанасовски. 
Тој рече дека правилото е едноставно: ако една држава е ризична во поглед на враќањето на кредитот -- се наоѓа во „опасен“ регион, има неразвиена економија, слаб извоз, низок БДП и растечки процент на задолженост -- каматните стапки ќе бидат повисоки за таа држава.
Затоа, земјите од Западна Европа добиваат кредити по стапка од 2 до 3 отсто пониска од оние на Балканот. 
И покрај високите добивки од кредитите и продажбата на обврзниците, клучниот проблем ќе се случи кога земјите ќе дојдат до ситуација во која нема да можат да ги вратат заемите: малиот раст ќе запре и инвестициите во регионот ќе исчезнат, предупреди Атанасовски.
