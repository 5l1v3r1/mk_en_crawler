06/08/2011
Есра Серез за Southeast European Times во Истанбул -- 06.08.11
И покрај тековната должничка криза во Атина, трговијата меѓу Турција и Грција останува стабилна. Експертите имаат поделено мислење околу долгорочното влијание на грчката криза, при што некои тврдат дека влијанието и понатаму ќе биде минимално, додека други гледаат можност. 
„Не можеме да кажеме дали ќе има крајно позитивни или негативни последици од кризата врз турската економија во овој момент“, рече за SETimes претседателот на Турско-грчкиот бизнис совет во Одборот за странски економски односи (ДЕИК) Селим Енгел, истакнувајќи дека грчкиот извоз и инвестициите во Турција се зголемиле во првата половина од годината. 
Според заменик генералниот-директор на Турското собрание на извозници (ТИМ), Мустафа Менте, кризата има мало влијание врз билатералните економски односи.
„Извозот на Турција за Грција во првата половина од 2011 година се зголеми за 19 отсто, во споредба со истиот период минатата година. Увозот од Грција, исто така, има растечка тенденција“, рече Менте за SETimes. 
Турскиот извоз за Грција достигна вкупно 876 милиони американски долари, што е зголемување од 736 милиони американски долари во првата половина од 2011 година. Официјалните податоци, исто така, покажуваат дека увозот во Турција од Грција се зголемил за 82 отсто во првите пет месеци од 2011 година.
Менте признава дека должничката криза има влијание врз Турција на микроекономско ниво. „Некои претпријатија за малопродажба како Гизија и Ипекјол ги затворија своите претставништва во Грција“, истакнува тој.
Сепак, Енгел вели дека турските бизниси се повлекле од Грција не само поради должничката криза, туку и за да внесат разновидност во портфолиото на својата земја. 
Турскиот текстилен малопродавач Ипекјол затвори осум продавници во Грција и објави дека наскоро ќе инвестира во Русија. Турскиот бренд Гизија, исто така, затвори три свои продавници во Грција на почетокот од годинава и оттогаш отвори седум нови претставништва во Турција. 
„Не мислам дека грчката криза има големо влијание врз Турција. Трговските и економските врски се прилично ограничени и Турција има прилично разновидна извозна структура“, рече за SETimes Тимоти Аш, економист во Ројал бенк оф Скотланд. 
Кризата во Грција само го истакна огромниот напредок што го постигна Турција во изминатава деценија, додаде тој. 
Сепак, влијанието од кризата се почувствува во одредени региони како Ајвалик на Егејското Море, каде што Стопанската комора потврди за SETimes дека локалните бизниси претрпеа пад од повеќе од 50 отсто во бизнисот во првата половина од 2011 година. 
Областа традиционално прима многу грчки туристи во текот на летото поради нејзината локација близу до Митилинис, голем грчки остров. 
Но, должничката криза во Грција, исто така, донесе нови можности за турските претпријатија, според Енгел. „Договорните фирми во Турција се заинтересирани за приватизациските планови во Грција“, рече тој, реферирајќи на плановите на грчката влада за приватизација на јавен имот во вредност од околу 70 милијарди американски долари како дел од нејзината програма на штедење. 
Телеком претпријатието ОТЕ, Хеленик Постбенк, пристаништата во Солун и Пиреа, и водоводното претпријатие во Солун се некои од претпријатијата што грчките власти рекоа дека ќе ги приватизираат. 
Енгел, исто така, вели дека Турција й помога на Грција во оваа криза.
„Бизнисмените и турската влада ги споделија своите искуства од финансиската криза во 2001 година“, истакна тој. 
Според Енгел, други начини на кои Турција му помага на својот сосед е со намалување на бирократијата за грчките бизниси и охрабрување на туризмот во Грција. „Видов осум големи крстосувачки бродови кога бев на островот Лезбос. Сите тие носеа турски туристи на островот“, вели тој.
