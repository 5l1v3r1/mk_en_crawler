30/05/2012
Линда Карадаку за Southeast European Times во Приштина -- 30.05.12
Минатогодишните апсења на две озлогласени лица, осомничени за воени злосторства, донесе одредена надеж за жртвите од конфликтите во 1990-тите години во поранешна Југославија дека можеби еден ден ќе имаат правда, според неодамнешниот глобален извештај за човековите права. 
Во 50-тиот извештај на Амнести интернешнал за човековите права, објавен минатата недела, се истакнува дека регионот сé уште е полн со родова, полова и етничка дискриминација, и дека некои влади прават малку да ги решат проблемите.
„Апсењата на Ратко Младиќ и Горан Хаџиќ испратија силна порака, не само за оние што се засегнати, туку и во поширокиот регион. ... Но, премногу луѓе низ целиот регион сé уште пропаѓаат во јазот меѓу реториката на човековите права и реалноста на нивното спроведување“, се вели во заклучокот на организацијата со седиште во САД. 
Младиќ се соочува со 11 обвиненија за воени злосторства, вклучително и геноцид, во врска со босанскиот конфликт во периодот 1992-1995 година. Тој беше главен командант на армијата која изврши бројни злосторства во кампањата за протерување на Хрватите и босанските муслимани од областа што тие ја сметаа за српска територија. Неговото судење започна овој месец, но беше одложено откако обвинителите не им предадоа илјадници страници документи на адвокатите на одбраната.
Хаџиќ беше обвинет во 2004 година за злосторства против човештвото и кршење на законите или обичаите на војувањето за неговото наводно учество во прогон, истребување, убиство, затворање, тортура, нехумани дејства, суров третман, депортација, намерно уништување и пљачкосување јавен или приватен имот. Поранешниот претседател на т.н. Република Српска Краина беше уапсен во јули 2011 година.
Извештајот на 444 страници идентификува бројни проблеми низ целиот регион, како што се: домашно насилство и присилен шверц со жени во Албанија, насилство против Ромите во Бугарија, заслабнати државни институции во Босна и Херцеговина (БиХ), и лош третман на затворениците во Србија и во Молдавија. 
Во некои случаи владата се смета за дел од проблемот. Извештајот ги издвојува романските власти дека придонесуваат за дискриминација, ја обвинува Грција за прекумерна полициска сила, ја обвинува Турција дека не ги реализира ветените уставни реформи, и истакнува дека судовите во Хрватска, БиХ, Македонија и Црна Гора не ги поддржале случаите на воени злосторства.
„Има многу недоразбирање дури и меѓу политичката и социјалната елита, зошто треба да ги почитуваме човековите права“, рече за SETimes аналитичарот Драган Поповиќ, директор на Центарот за политика во Белград. „Еден дел од општеството смета дека човековите права се дел од барањата за интеграција во ЕУ и дека ние ги исполнуваме нашите обврски кон ЕУ кога усвојуваме некои закони или прописи за човековите права. Тоа е најсериозниот проблем кој ги предизвикува другите прашања.“
„Владите мора да ја поддржат слободата на изразувањето дома и во странство, да ги сфатат сериозно меѓународните обврски, да инвестираат во системите и структурите што гарантираат правда, слобода и еднаквост пред законот“, рече Салил Шети, генерален секретар на Амнести интернешнал.
Кликнете тука за да го видите извештајот. 




