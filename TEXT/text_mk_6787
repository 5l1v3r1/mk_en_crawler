31/05/2012
Дражен Ремиковиќ за Southeast European Times во Сараево -- 31.05.12
Многумина го сметаат затворањето од 23-ти мај на Канцеларијата на високиот претставник (КВП) во Округот Брчко за чекор во насока на ставање крај на оваа надзорна институција во Босна и Херцеговина (БиХ).
Но, властите повторија дека надзорот нема да заврши додека не бидат исполнети петте цели и двата услови поставени од Управниот одбор на Советот за спроведување на мирот (ПИК) во 2008.
Напредокот што е постигнат во Брчко значи дека надзорот повеќе не е потребен, соопшти КВП.
„Го завршуваме надзорот благодарение на локалните институции и граѓаните кои покажаа огромен напредок во текот на изминатите 15 години. Тие успеаја да воспостават мултиетнички институции, да имаат висока стапка на враќање на бегалците [и да одржат] интегриран систем на образование. Меѓународната заедница е убедена дека локалните власти и институции имаат политичка волја и институционален капацитет да работат во служба на граѓаните на Брчко“, се вели во соопштението од канцеларијата. 
Но, ПИК дозволи реактивирање на канцеларијата, ако се појави потреба за тоа.
Меѓународната заедница ја формираше КВП по вооружениот конфликт во 1990-тите, за да го надгледува спроведувањето на граѓанските аспекти од Дејтонскиот мировен договор. 
За трајно затворање на канцелариите, БиХ мора да исполни пет цели -- решавање на прашањето за државниот имот, решавање на прашањето за одбранбениот имот, да утврди кој ентитет треба да ја контролира областа на Брчко, фискалната одржливост на државата и утврдување на владеењето на правото. Покрај тоа, земјата мора да исполни и два услови -- потпишувањето на договорот за стабилизација напишан во јуни 2008 година, и добивањето позитивна оценка од советот на ПИК.
Урош Гостиќ, пратеник на Сојузот на независни социјалдемократи во парламентот на Република Српска (РС), рече дека крајот на надзорот во Брчко претставува позитивен чекор кој е многу задоцнет.
„Ова е дефинитивно чекор напред и ние очекуваме дека КВП, за кусо време, ќе биде целосно укината. БиХ не може да влезе во ЕУ и во НАТО како протекторат, и затоа неопходно е КВП да си замине“, рече Гостиќ за SETimes. 
Оваа позиција е поддржана од Хрватската демократска заедница во БиХ, но претставниците на бошњачките партии се противат на заминувањето на КВП. 
„Не се исполнети ниту правните, ниту политичките услови за затворање на надзорот. Политичката ситуација во БиХ [не е доволно стабилна] за укинување на КВП или надзорот во Брчко“, рече Сулејман Тихиќ, водачот на Партијата за демократска акција. 
Асим Мујкиќ, професор на Факултетот за политички науки во Сараево, изјави за SETimes: „Ова е дефинитивно чекор напред кон целосното заминување на КВП од БиХ, но јас не гледам дека [отстранувањето] на оваа институција ќе ги реши политичките проблеми во БиХ“.
Мунир Дјечевиќ (47) од Сараево, смета дека КВП треба да остане во БиХ бидејќи на локалните политичари им треба надзор.
„Ако странците заминат, локалните политичари ќе прават што сакаат. Нивната [неспособност] да ја водат земјата се докажа безброј пати“, рече Дјечевиќ за SETimes. 
Но, Иван Бакиќ (30) од Мостар рече дека КВП е непотребна институција.
„Ако не сме способни самите да управуваме со сопствената држава, тогаш не треба ни воопшто да ја имаме. Затоа, страниците мора да ја напуштат земјата за да видиме, самите, дали сме способни да живееме како остатокот од светот“, рече Бакиќ за SETimes. 
