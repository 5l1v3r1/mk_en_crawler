17/12/2009
Од Есра Ердуран за Southeast European Times во Анкара – 17/12/09
Тензиите кои произлегуваат од одлуката на највисокиот турски суд за затворање на прокурдската Партија за демократско општество (ДТП) го достигнаа својот врв во вторникот (15-ти декември), кога сопственик на продавница во југоисточниот град Мус уби тројца демонстранти и рани четворица други. 
Според полицијата, повеќе од 500 луѓе се собрале на главната улица во градот за да протестираат против затворањето на ДТП, фрлајќи камења на полицијата и локалните претпријатија. Сопственикот на продавница Туран Билен, наводно, пукал од својата пушка кога толпата ги искршила прозорците на неговата продавница и му го запалила автомобилот. 
Полицијата и демонстрантите се судрија за време на протестите во градовите низ земјата, особено во источните региони каде што населението е претежно курдско. Инцидентот во вторникот ја зголеми загриженоста во врска со можноста од насилство, кога разлутените Курди се судрија со турските националисти. 
„Има одредени проблеми во некои места, но тие проблеми не се генерални“, рече премиерот Реџеп Тајип Ердоган по пукањето во Мус. „Овие проблеми може да се коригираат со национално единство и пријателство како дел од процесот на демократска иницијатива. Ние ќе ги надминеме овие проблеми со луѓето, не со водачите.“
Државниот министер и вицепремиер Булент Аринч повика на смиреност. 
„Можеби има одредени кругови кои сакаат Турција да биде во хаос. Безбедносните сили треба да ги детектираат и да ги спречат провокациите додека народот треба да биде внимателен и трпелив во врска со различните провокации“, рече тој. 
Сири Сакик, член на сега распуштената ДТП, кој го претставува Мус во парламентот, рече дека судската одлука ги разгоре тензиите. „Ние бевме осудени зошто го поддржуваме мирот. Турција немаше да биде во оваа ситуација ако не беа блокирани демократските патишта. Владата е виновна за овој процес“, рече тој. 
Неговиот колега-пратеник Нури Јаман се согласи. „Рековме дека овој проблем треба да се реши со дијалог, но тие го игнорираа нашето постоење. Владата требаше да биде повнимателна“, рече тој. 
Во меѓувреме, делегатите од Мус, од владејачката Партија на правдата и развојот (АКП), ги опишаа протестите како провокација и го повикаа населението на здрав разум.
АКП е посочена за виновна од сите страни -- Курдите се лути поради затворањето, националистите се лути поради Курдите и секуларистичката опозиција. Критичарите велат дека судската одлука е политичка и може да значи крај на владиниот толку многу фален процес на демократска иницијатива. 
Пред забраната, АКП беше на удар поради тоа што не обезбеди доволно детали за процесот. 
Додека политичката расправија продолжува, полицијата во југоисточниот град Агри во средата објави дека различни претреси откриле опрема и материјали кои биле користени за правење молотови коктели. Осум лица се притворени. 
