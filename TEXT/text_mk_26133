14/10/2009
ВАШИНГТОН, САД -- Стејт департментот во вторникот (13-ти октомври) ја критикуваше Турција за нејзината одлука да ја одложи воената вежба на НАТО поради учеството на Израел. Рутинските вежби, наречени Анадолски орел, требаше да почнат во понеделникот. Вежбите, кои се одржуваат на секои неколку години, имаат за цел унапредување на меѓународната соработка. Според извештаите на медиумите, одлуката на Анкара била поттикната од намерата на Израел да испрати авион кој е можно да бил користен во операциите против Газа минатиот декември. Портпаролот на американскиот Стејт департмент П.Џ. Кроли во вторникот рече дека се чини недолично „која било земја да биде отстранета од вежбата на овој начин во последна минута“. 
Во меѓувреме, сирискиот министер за одбрана, Али Хабиб Махмуд, во вторникот објави дека неговата земја планира заедничка воена вежба со соседна Турција. „Ја одржавме нашата прва заедничка копнена воена вежба [со Турција] минатата пролет. Денес се согласивме да организираме уште една посеопфатна и поголема“, изјави тој на прес-конференција. (СНН, АП, Ројтерс, Фокс њус - 13/10/09)
