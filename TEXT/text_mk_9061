16/07/2012
Анес Алиќ за Southeast European Times во Мостар -- 16.07.12
Централната изборна комисија на Босна и Херцеговина ги одложи изборите што беа закажани за октомври во Мостар, додека владејачката Бошњачка партија за демократска акција и Хрватската демократска заедница го реформираат изборниот законик за да обезбедат пропорционална застапеност.
Уставниот суд на БиХ минатиот јуни пресуди дека изборот на тројца делегати, секој од шесте изборни единици на градот во градскиот совет е неуставен. 
Според статутот што е на сила, истиот број делегати може да биде избран од област со 30.000 жители, како и од некоја со 7.000 жители. Судот пресуди дека бројот на делегати од окрузите не е пропорционален со бројот на гласачи и нареди изборни измени во рок од шест месеци.
Хрватските гласачи се побројни од бошњачките за 12.000 во Мостар. Седумнаесет години по крајот на војната во периодот 1992-1995, градот е етнички поделен на западен дел, со доминантно хрватско население, и источен дел, со доминантно бошњачко население.
Мостар има две електрични претпријатија, две телефонски мрежи, две пошти, две гасни претпријатија и два универзитета. Хрватските и бошњачките ученици посетуваат одделна настава, учат од различни учебници и честопати се впуштаат во насилство на спортските настани.
Етничката поделба се претвори во институционална, предизвикувајќи политички ќор-сокак во кој ниту една од двете владејачки партии не се подготвени за компромис, бидејќи со тоа би ризикувале да изгубат на националистичките избори.
Во 2004 година високиот претставник Педи Ешдаун ги укина шесте општини во Мостар и ги замени за изборни единици. Овој потег резултираше со создавање единствена администрација, но не се успеа да се создаде етнички соживот или да се премости институционалната поделба. 
Маринко Гиља, хрватски претседател во градскиот совет, рече дека Мостар е единствениот голем град во БиХ каде што Хрватите се мнозинство, но тоа не можат да го искористат во своја полза.
„[Политичарите] наидоа на ќор-сокак. Сметам дека овој проблем мора да се реши од страна на меѓународната заедница, која, всушност, го создаде овој статут“, рече Гиља за SETimes. 
Од 2004 година меѓународната заедница одигра советничка улога во разговорите за статутот на Мостар и досега не покажа дека повторно ќе наметне решение. Странските дипломати велат дека Мостар, најверојатно, нема да има локална власт оваа есен, додека не завршат мандатите на актуелниот градоначалник и градските советници во ноември. 
Но, советниците во заминување, нема да имаат овластувања да го усвојат буџетот за фискалната година 2013 -- близу 30 милиони евра -- лишувајќи ги институциите на градот од неопходните средства за да функционираат.
Умерената Социјалдемократска партија (СДП) објави дека иако пресудата на судот мора да се спроведе, се спротивставува на новиот статут кој повторно ќе воспостави етнички чисти општини.
Претставникот на СДП во Мостар, Анер Жуљевиќ, рече дека неговата партија ќе предложи поинаква верзија на статутот, која ќе ги задржи постојните изборни единици, но ќе овозможи по еден член од секоја етничка група да биде избран во градскиот совет.
„Ако го задржиме сегашниот политички ќор-сокак или ги вратиме етничките општини, целиот постигнат напредок од крајот на војната ќе биде поништен“, рече Жуљевиќ.
Анкетите покажуваат дека две третини од граѓаните се согласуваат и сакаат нивниот град да биде обединет. Многумина велат дека Мостар е заложник на двете политички партии кои успеаја да управуваат со градот во континуитет две децении, за да влечат корист од двојните административни давачки. 
„Јас сум во мешан брак и не можам да се изолирам себеси од мојата жена и деца“, рече за SETimes Јозо Тадиќ, кој живее во западниот дел на Мостар. Ние [Бошњаците и Хрватите] живееме едни со други со децении, и ако политичарите не сакаат да живеат заедно, не мораат, но нема оправдување за граѓаните.“
