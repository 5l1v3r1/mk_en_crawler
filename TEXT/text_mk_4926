24/11/2009
Од Езга Каја за Southeast European Times во Истанбул -- 24/11/09
Додека Турција води кампањи за придобивање поддршка во ЕУ за своето членство, нејзините водачи и дипломати ја претставуваат земјата како модел за толеранцијата и мултикултурализмот. 
„Во Турција, синагогите, џамиите и црквите егзистирале во мир со векови“, рече главниот турски преговарач со ЕУ, Егемен Багис, претходно овој месец. „Турција прави мост меѓу културите, спречувајќи ја поларизацијата и покажувајќи дека исламот и демократијата може да коегзистираат.“
Премиерот Реџеп Тајип Ердоган искажа сличен став во говорот од јуни. „Веруваме дека членството на Турција во ЕУ претставува значајна можност за среќавање на општества со различни верувања и култури, и доближување на цивилизациите“, рече тој.
Сепак, европската јавност и понатаму не е убедена во ова. Една неодамнешна анкета, спроведена во пет земји-членки на ЕУ, покажа дека „меѓукултурната“ тема може да не одекне, а некои анализи го поставуваат прашањето дали ова е најдобар пристап по кој преговарачкиот тим треба да продолжи.
Анкетата беше спроведена од Универзитетскиот центар за европски студии Богазичи, со група-примерок од 5.000 луѓе во Германија, Франција, Велика Британија, Шпанија и Полска. Учесниците беа запрашани како ќе го дефинираат европскиот идентитет, како и колку знаат за Турција и турската култура, дали имаат позитивни или негативни чувства за Турција и дали го поддржуваат или се противат на членството на Турција во ЕУ.
Анкетата покажа дека ако референдумот на ЕУ за членство на Турција се одржеше сега, кандидатурата ќе биде неуспешна. Само 41 отсто од испитаниците ја поддржаа идејата, а 52 отсто ја отфрија. 
Културните разлики остануваат најголем извор на сомневање, покажуваат одговорите. Оние што се противат на пристапувањето на Турција во ЕУ ја сметаат Турција за муслимански „вишок“ во претежно христијанскиот блок. Генерално гледано, истражувањето покажува дека Европејците сé уште го оценуваат членството на Турција од аспект на културата во земјата.
Оние кои се за членството, ја поврзуваат земјата со музика, храна и туризам, додека противниците ја гледаат претежно од аспект на религијата. Младите луѓе на возраст меѓу 18 и 24 години претежно го поддржуваат членството на Турција во ЕУ, како и луѓето факултетска диплома. Најмала поддршка покажале испитаниците постари од 65 години. 
Во меѓувреме, оние кои го поддржуваат членството, го прават тоа не поради потенцијалот за премостување на религиите, туку и од стратешки причини -- односно, поради тоа што земјата може да го засили влијанието на ЕУ на Блискиот Исток -- и поради можниот воен придонес на земјата за европската безбедност.
Турција ги потсетува Европејците на нивните долгоодложувани прашања на верата и секуларизмот, вели координаторот на истражувањето, Хакан Јилмаз. Според него, истакнувањето на мировните и меѓуверските напори може, всушност, да има контраефект, ставајќи ги во преден план верските и културните прашања.
„Додека Турција ги истакнува религијата и верската култура, раната во базата на европското противење на Турција, ќе чеша“, рече Јилмаз. „Ако Турција ги заснова своите аргументи на политички и правни основи -- во поглед на демократијата или pacta sund servanda (спогодбите мора да се остваруваат) -- тоа би било поефикасно за убедување на европската јавност“. 
И навистина, испитаниците во анкетата биле запрашани дали ЕУ треба да остане лојална на своите ветувања за полноправно членство на Турција или не. Убедливо мнозинство -- скоро 58 отсто -- смета дека е неправично отстапувањето од овие ветувања. 
Анкетата покажа дека Европејците ја гледаат Турција во најпозитивно светло, иако имаат сомнежи за членството. Помалку од 68,5 отсто од испитаниците посочиле дека имаат позитивно мислење за Турција, додека само четвртина негативно гледа на земјата.
