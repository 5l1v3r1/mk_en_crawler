05/04/2012
Игор Јовановиќ за Southeast European Times во Белград -- 05.04.12 
Одлуката на српскиот претседател Борис Тадиќ да поднесе оставка десет месеци порано, за да се кандидира за нов мандат, се очекува да й помогне на владејачката Демократска партија на општите и локалните избори следниот месец, како и да предизвика конфронтација на парламентарните избори со Српската напредна партија.
Тадиќ во средата (4-ти април) објави дека ќе поднесе оставка од функцијата, за да се подготви за претседателската кампања. Изборите се очекува да се одржат на 6-ти мај, истиот ден за кога се закажани локалните и парламентарните избори.
Како претседател на Демократската партија, Тадиќ ќе биде фаворит за влез во вториот круг од претседателските избори со Томислав Николиќ, водачот на опозициската Српска напредна партија.
Но, оставката на Тадиќ, исто така, покренува неколку прашања -- дали државата, која само што оствари кандидатски статус во ЕУ, и покрај нејзиното одбивање да го признае Косово, е доволно стабилна да спроведе истовремено претседателски и парламентарни избори? И како додавањето на претседателската трка ќе го промени исходот на другите избори?
Професорот на Универзитетот во Белград и соработник на Институтот за социјални науки, Вук Станковиќ, изјави за SETimes дека во донесувањето на својата одлука Тадиќ ги имал предвид како државните, така и партиските интереси.
„Србија помина низ период во односите со ЕУ и преговорите со Косово. Мислам дека е во ред, по вакви настани -- за време на кои владата беше оспорувана неколку пати -- сите да се натпреваруваат на изборите и јасно да видиме кој ја ужива поддршката на јавноста. Нема подобра можност за тоа отколку општите избори“, рече тој.
Одлуката на Тадиќ, исто така, ќе им помогне на демократите. „Според сите анкети на јавното мислење, тој е многу попопуларен отколку неговата партија; неговото појавување на кампањата и на изборите ќе им врати на демократите голем број гласачи кои не излегоа на гласање или гласаа за некој друг“, рече Станковиќ. 
Тој смета дека одлуката на претседателот ќе има и далекусежни последици на парламентарните избори, бидејќи тие избори сега ќе се претворат во конфронтација меѓу двете најсилни партии -- демократите и Српската напредна партија.
„Тоа е феноменот на т.н. симетрично гласање, бидејќи луѓето имаат тенденција да гласаат за еден кандидат, а потоа, исто така, и за партијата што тој или таа ја претставуваат. Со оглед на тоа што Тадиќ и Николиќ сега ќе доминираат во кампањата, може да се очекува електоратот да биде поларизиран меѓу демократите и прогресивците, додека помалите партии без силни претседателски кандидати, ќе изгубат гласови“, рече Станковиќ.
Петар Петковиќ, портпарол на Демократската партија на Србија, која според анкетите на јавното мислење, е една од партиите што ќе освои помалку од 10 отсто од гласовите, не мисли дека одлуката на Тадиќ ќе има големо влијание врз општите избори.
„Тадиќ досега, и покрај тоа што ја вршеше претседателската функција, беше силно вклучен во кампањите на неговата партија. Сега кога е официјален претседателски кандидат, мислам дека демократите нема да профитираат многу од тоа, бидејќи српските граѓани се искусни гласачи, кои знаат дека треба да гласаат за програми и идеи што може да им донесат подобрување“, рече Петковиќ за SETimes. 
Николиќ не беше изненаден од оставката на претседателот. „Се надевам дека кампањата за претседателските избори ќе биде фер и заснована на програми, за разлика од досегашните претседателски кампањи“, рече тој. 
Но, прашањето за државната стабилност, во време кога владата има технички мандат и парламентот и претседателот се соочуваат со избори, е исто така покренато.
Балинт Пастор, претставник на членот на владејачката коалиција, Сојуз на војводинските Унгарци, рече дека одлуката на Тадиќ не е добра за стабилноста на институциите. Пастор изјави за SETimes дека заради институционалната стабилност, мандатите на парламентот и на претседателот е предвидено да траат различни временски периоди -- четири и пет години.
Но, водачот на Социјалдемократската партија на Србија, Расим Љајиќ, уште еден партнер на владејачката коалиција на ДП, смета дека Тадиќ донесол добра одлука. Изборните процеси се споени и државата штеди пари додека трае сериозната криза.
„Од друга страна, ние брзо ќе добиеме влада и претседател со полн мандат, за да можеме да продолжиме по патот на ЕУ и да ги решиме големите економски, политички и социјални проблеми со кои се соочуваме“, рече Љајиќ за SETimes. 
Станковиќ се согласува дека одлуката на Тадиќ била правилна. „Не мислам дека државата ќе беше стабилна ако Тадиќ останеше претседател, а партијата на Николиќ победеше на општите избори. Затоа е подобро тие да се соочат на избори сега, за победникот да има целосен легитимитет за тешките одлуки што треба да се донесат“, рече тој.
Според него, државата може да се разниша само со инциденти во Косово.
„Не очекувам некакви драматични настани во Косово пред изборите, и ќе биде добро за косовското прашање Србија да добие легитимни претставници на сите нивоа на власта сега“, рече тој.
