12/01/2012
Линда Карадаку за Southeast European Times во Приштина -- 12.01.12
Комисија во косовскиот парламент ги помина изминатите неколку месеци работејќи кон една цел: измена на уставот со цел да им се овозможи на гласачите да изберат претседател директно, за разлика од изборот на претседател во парламентот.
Комисијата -- која претходно се нарекуваше Комисија за измена на уставот -- беше формирана во април, со мандат од девет месеци. Претседателските избори ќе се одржат шест месеци по влегувањето во сила на амандманите. Тоа значи дека изборите може да се одржат оваа есен или зима, вели Арсим Бајрами, претседател на парламентарната комисија.
Тој изјави за SETimes дека комисијата ја подели својата работа во три главни фази. „Првата фаза беше идентификувањето на уставните одредби кои треба да бидат изменети со цел да се овозможат директни избори за претседател. Во оваа фаза, комисијата идентификуваше околу 30 одредби со кои се занимаваат членовите на комисијата и експертите вклучени во процесот.“ 
Во втората фаза, комисијата отвори „широка дебата со граѓаните кои ја претставија иницијалната шема на промените што треба да се направат. Во овие дебати, комисијата ги зеде предвид идеите и предлозите на граѓаните, кои ние ги сметаме за многу конструктивни“.
Во моментов комисијата е во последната фаза од својата работа, и ја изготвува финалната верзија од амандманите која ќе биде предадена најпрво на парламентот, а потоа и на Уставниот суд.
Членот 84 -- кој ги покрива надлежностите на претседателот -- останува главен камен на сопнување. Комисијата, всушност, бара дополнителен мандант за дефинирање само на оваа област. Парламентот се очекува да гласа за тоа барање подоцна овој месец. Претседателот на парламентот, Јакуп Красниќи, изјави во средата (11-ти јануари) дека ако членот 84 биде изменет, два други -- членовите 64 и 65 -- треба исто така да бидат изменети, што потенцијално би го одолговлечило процесот уште повеќе.
Сé поинтензивни се шпекулациите дека изборите може да се одложат до 2013 година, што ќе овозможи претседателските, националните и локалните избори да се одржат во истата година.
Засега, Бајрами вели дека ќе започнат измените на членот 85 од уставот, кој се однесува на квалификациите на кандидатот. Комисијата одлучи да ја задржи актуелната минимална возрасна граница -- 35 -- со оглед на „просечната возраст на населението во Косово, кое е младо“. За да може да се кандидира за функцијата, кандидатот мора да биде постојан жител на Косово најмалку пет од претходните десет години.
Комисијата, исто така, дискутира околу правото на двојно државјанство. „Ова е прифатен принцип во уставот“, вели тој, „но дали овој принцип треба да важи и за претседателот?“.
Комисијата предвидува дека секој победнички кандидат, пред да положи свечена заклетва, треба да поднесе оставка од која било друга јавна функција. 
Членот 86, исто така, е предмет на промени, особено делот за допишаните кандидати, чие име не се наоѓа на гласачкото ливче.
Друга одредба која се разгледува е членот 87. Бајрами вели дека комисијата сака да го задржи мандатот на пет години. Но, извршувањето на чинот на свечена заклетва може да се измени. „Процедурата на положување свечена заклетва е предмет на дискусија, дали ќе биде извршувана пред пратениците, или на специјална церемонија пред претседателот на уставниот суд и претседателот на парламентот“, рече тој.
Членовите што го покриваат имунитетот, исто така, ќе се изменат, вели тој.
Потоа, тука е и прашањето на тоа кој ќе го замени актуелниот претседател. „Моментно има две идеи: првата е замената да го задржи сегашниот модел; претседателот на парламентот ја врши функцијата (претседател). Комисијта, исто така, го вклучи и првиот заменик-претседател на парламентот како трета опција, ако од која било причина претседателот на парламентот не може да го замени претседателот.“
Втората алтернатива е да се има заменик-претседател, опција која „доби широка поддршка“ во текот на граѓанската дебата околу истата. 
Членот 91, процедурата за оставка и разрешување на претседателот, исто така е предмет на неколку алтернативи предложени од комисијата, со цел да се зачува рамнотежата на контролата и поделбата на надлежностите. Во врска со процедурата на разрешување, комисијата одлучи Уставниот суд -- а не парламентот како што е сега -- да го има конечниот збор кога се одлучува за смена на претседателот.
Парламентот ќе мора да иницира судска постапка ако смета дека претседателот го повредил законот. Сé уште се на расправа деталите од процедурата, вклучително и тоа колку пратеници ќе бидат потребни за да се иницира истата, и дали ќе треба поголем број од пратеници за да се потврди инцијативата, пред да се проследи до Уставниот суд.
Сите овие амандмани ќе бараат одобрение од парламентот и придружна легислатива која ќе овозможи директни избори за претседател. А Бајрами знае дека часовникот отчукува. За неговата комисија, рече тој „важно е да се донесат навреме неопходните измени за кои добивме мандат“.
