04/11/2008
ЉУБЉАНА, Словенија -- Министерството за надворешни работи во понеделникот (3-ти ноември) ги отфрли обвинувањата дека ги блокира разговорите за пристапување на Хрватска во ЕУ. Ова тврдење се појави минатата недела откако Љубљана одби да го поддржи отворањето на три нови поглавја од разговорите за пристап на Хрватска во ЕУ. Актуелниот претседавач на ЕУ, Франција, се надеваше дека ќе отвори најмалку четири од 35-те поглавја на состанокот со хрватските официјални претставници минатиот четврток, но Словенија стави вето на овие напори. Како резултат на тоа, на состанокот само беше затворено поглавјето за кое веќе се преговараше, за надворешните односи. Словенија инсистираше на тоа дека словенската влада во заминување се занимава само со секојдневни прашања до формирањето на новата влада. Но, главниот преговарач на Хрватска со ЕУ, Владимир Дробњак, мислеше поинаку и побара да се исклучат билатерални прашања, како што се жешките територијални спорови, од преговорите. (AФП, Ксинхуа, СТА - 03/11/08)
