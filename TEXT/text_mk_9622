20/04/2013
Александар Павлевски за Southeast European Times во Скопје -- 20.04.13
Враќањето дома на осудениот воен злосторник Јохан Тарчуловски помогна да се добие чувство на разрешница за бунтот во 2001 година од страна на етничките Албанци. Тарчуловски беше осуден од страна на Хашкиот трибунал за убиството на тројца етнички Албанци за време на полициската акција во Љуботен. Тој беше единствениот осуден во врска со востанието во 2001 година.
Тарчуловски се врати во Скопје минатата недела и беше дочекан како херој, откако отслужи осум години од својата 12-годишна казна.
„Тарчуловски беше неправедно суден и осуден од Хашкиот трибунал како воен злосторник. Тој ги бранеше македонските граѓани и законот и поредокот, за што имал положено заклетва во воените сили, изјави за SETimes Павле Трајанов, поранешен министер за внатрешни работи и претседател на Демократскиот сојуз.
„Чинот на ослободување на Тарчуловски придонесува за чувството на правда меѓу Македонците, откако тие беа изедначени со воените злосторства преку пресудата на Тачуловски“, додаде Трајанов.
Алберт Муслиу, етнички албански политички аналитичар од Скопје, рече дека иако славеничката атмосфера резултираше со разочарување меѓу албанското малцинство во Македонија, тој не очекува значителни последици.
„Ослободувањето на Тарчуловски и прославата по повод неговото пристигнување во Скопје, ќе ја зголемат недовербата меѓу Македонците и Албанците во земјата и ќе го зголемат јазот на соработката во системот“, рече Муслиу за SETimes. „Сепак, ситуацијата нема да резултира со јавно незадоволство од страна на Албанците, ниту, пак, со тензии меѓу политичките партии или обичните граѓани.“
Тој додаде: „Во врска со владејачката коалиција меѓу ВМРО-ДПМНЕ и ДУИ, исто така, нема да има реперкусии во нивните односи и не постои опасност македонско-албанската политичка коалиција да се распадне. Нивните односи ќе бидат стабилни сè додека тие имаат значителна поддршка од граѓаните и победуваат на изборите.“
Билјана Ванковска, која предава политички науки и воено право на Универзитетот во Скопје, се согласува дека поддршката за Тарчуловски не би требало да влијае на македонско-албанската коалиција која е на власт.
„Македонија е поделено општество и сите плачат на сопствените гробови и ги величат своите херои ... Беа оглед колку чудно и сложено изгледа тоа, во поделено општество тоа е нормална ситуација и јас не очекувам тоа да ја разниша владејачката коалиција“, рече Ванковска за SETimes.
Дочекот на Тарчуловски вклучуваше состаноци со премиерот Никола Груевски и претседателот Ѓорге Иванов. Прославата на осудениот воен злосторник наиде на критики кај етничките Албанци, но Македонците ја минимизираа загриженоста.
„Ако Албанците можат да го прославуваат со големи националистички фанфари во Скопје 100-те години од албанското знаме, ако Србите можат да ја прославуваат во Куманово победата во 1913 година над Отоманската империја, и Македонците можат да го слават нивниот херој, кој ги бранеше од албанската агресија“, рече за SETimes Стојан Божиновски, пензионер од Куманово.
Запрашана дали чувствува одговорност за прославата на враќањето на Тарчуловски, министерката за внатрешни работи, Гордана Јанкуловска, одговори: „Не само што не чувствувам никаква одговорност, туку гордост е да се пречека човек кој направил сè што може да се направи во интерес на Македонија“.
 Какво влијание ќе има дочекот на Јохан Тарчуловски врз меѓуетничките односи во Македонија? Споделете ги вашите коментари долу. 
