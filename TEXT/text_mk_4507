26/01/2009
Од Антонио Прленда за Southeast European Times во Сараево – 26/01/09
Високиот меѓународен претставник во Босна и Херцеговина ја изненади земјата со своето соопштение од петокот (23-ти јануари) дека се повлекува за да стане министер за надворешни работи на Словачка. 
„Во изминатите недели стана познато дека е отворена позицијата министер за надворешни работи на Словачка“, им објасни на новинарите високиот претставник Мирослав Лајчак. „Јас им кажав дека не сум на располагање за оваа функција со оглед на мојот мандат во БиХ.“
„Сепак, вчера изутрина словачкиот премиер [Роберт] Фицо ми кажа дека сака да ме види мене на позицијата министер за надворешни работи“, додаде тој.
Четириесетипетгодишен дипломат од кариера, Лајчак беше шести на позицијата висок претставник, воспоставена по конфликтот во периодот 1991-1995 година, со цел да й помогне на земјата да постигне стабилност и да ги исполни предусловите за влез во ЕУ. Преземајќи ја функцијата на 1-ви јули 2007 година, Лајчак истовремено беше специјален претставник на ЕУ во земјата.
Во петокот тој истакна дека ја прифатил својата нова работа под услов тоа да не создаде вакуум во Канцеларијата на високиот претставник (ОХР).
„Словачкиот премиер ме поддржа во ова“, рече тој. „Континуитетот на ОХР нема да биде нарушен. Јас во понеделник ќе бидам во Братислава, за да ја преземам функцијата министер за надворешни работи. Потоа, ќе се вратам во БиХ додека не биде изнајдено решение кое ќе обезбеди континуитет.“
Амбасадорите на земјите од Советот за спроведување на мирот сега планираат да се состанат со експертите на ОХР во вторник, со цел да ги разгледаат опциите.
Лајчак рече дека сторил сé што можел да й помогне на БиХ да постигне напредок кон остварувањето на нејзините цели. „Некои ќе ме обвинат дека ја оставам БиХ на милост и немилост, и јас веќе прочитав во пишаните медиуми дека сум заситен од сé. Ништо од тоа не е точно“, рече тој. 
Локалните политичари, пак, ја користат оваа прилика да ги повторат своите ставови во врска со иднината на ОХР. Водечките босански Срби велат дека дојде време ОХР да биде затворена; претседавачот на трипартитното претседателство, Небојша Радмановиќ, рече дека канцеларијата на ЕУ во БиХ треба да ги преземе нејзините функции. 
За разлика од тоа, бошњачките политичари инсистираат на неопходноста од продолжување на мандатот на високиот претставник, велејќи дека е потребна една ваква фигура за земјата да биде стабилна и просперитетна. 
