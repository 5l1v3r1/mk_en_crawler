14/01/2011
АТИНА, Грција -- Јавните транспортни работници во четвртокот (13-ти јануари) започнаа 24-часовен штрајк, спротивно на судската одлука според која акцијата е нелегална. Околу 2.000 работници се приклучија на митингот пред зградата на парламентот, кој заврши мирно. Протестот, кој ги запре повеќето транспортни услуги во градот, беше поттикнат од владините планови за реструктуирање на претпријатијата-загубари со кратење на работните места и повисоки цени на превозот. Почнувајќи од 1-ви февруари, цената на билетот за јавниот транспорт ќе се зголеми од 1 евро на 1,40 евра. 
Во другите вести од четвртокот, полицијата уапси четири лица под сомневање за врски со терористичката група Заговор на нуклеарното јадро. Групата се верува дека е одговорна за неколку напади, вклучително и за експлозијата пред судската зграда во Атина минатиот месец и серија пакети-бомби кои беа испратени до амбасадите низ цела Европа. Во рамките на операцијата од четвртокот, полицијата спроведе рација на неколку станови и гаражи во Атина и Солун, барајќи оружје и експлозиви. (ДПА, АП, АНА-МПА - 13/01/11) 
