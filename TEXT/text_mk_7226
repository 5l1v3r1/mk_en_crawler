10/10/2012
Марина Стојановска за Southeast European Times во Скопје -- 10.10.12
Стотици обожаватели на Тоше Проески минатата недела се собраа на меморијалниот концерт на градскиот плоштад во Скопје. Концертот „Биди дел од ѕвезденото небо на Тоше Проески“, го одбележа последниот настап на пејачот.
Проески почина на 17-ти октомври 2007 година во сообраќајна несреќа во близина на Нова Градишка, Хрватска. Тој имаше 26 години.
Името на настанот беше инспирирано од нешто што Проески го кажа на својот последен концерт. Додека гледаше во светлата од мобилните телефони на обожавателите, тој й рече на публиката: „Не можам да ви опишам како изгледа од овде, нека не се гасне ѕвезденото небо“. 
Пред пет години, на 5-ти октомври на градскиот стадион во Скопје пред илјадници луѓе, Проески го промовираше својот последен албум „Игри без граници“, во организација на УСАИД. Средствата од влезниците беа донирани за реновирање на 100 училишта низ цела Македонија.
Солзи, свеќи, песни и видеа од неговиот последен концерт се дел од концертната атмосфера во чест на Проески секоја година. Скопскиот градски плоштад се полни со млади и стари, чие упорно слушање на песните на Проески му донесе бесмртност на пејачот.
„Доаѓам тука секоја година и само за момент си мислам дека Тоше е жив, особено кога ги гледам видеата од неговиот последен концерт. Ми се чини дека ќе се појави пак и ќе запее“, рече за SETimesСоња Стојановска (47) од Скопје.
Стотици млади луѓе од целиот регион дојдоа на овогодинешниот концерт за повторно да го потврдат трајното влијание на Проески.
„Дојдов од Штип и морам да признам дека сум вознемирена од целата атмосфера, имам чувство како да сум на негов концерт и дека тој е навистина тука“, рече Мирјана Панова (20). 
Оваа година обожавателите имаа можност да го видат новото видео, со популарната македонска народна песна Зајди, зајди, снимка направена за последниот албум на Проески во Творница во 2007 година.
„Тука сум на барање на мојата ќерка, но сум навистина воодушевен од атмосферата. Нема ниту еден човек тука кој не пее со Тоше. Атмосферата ве подига и ви предизвикува мешани чувства, тажни бидејќи него го нема, но се чувствувам и некако добро кога ги слушам овие песни“, рече за SETimesВлатко Петрушев (44) од Скопје.
Крводарителска акција под мотото „Јас штотуку спасив живот, а вие?“ беше дел од настанот, во чест на хуманитарните заложби на Проески. Иницијативата резултираше со собрани 362 единици крв.
