24/06/2009
САРАЕВО, Босна и Херцеговина (БиХ) -- Министерот за финансии на Федерацијата на БиХ (ФБиХ) Вјекослав Беванда, во вторникот (23-ти јуни) призна дека БиХ ризикува да изгуби 1,2 милијарди евра заем од ММФ бидејќи ентитетот не го намали својот социјален буџет за 10 отсто. Ентитетот инсистираше на тоа да се најдат заштеди од друго место. За време на разговорите во понеделникот во Виена, претставниците на ММФ јасно ставија до знаење дека заемот е можен само ако БиХ се придржува на она што е кажано во писмото на намери, додаде Беванда. ММФ, наводно, го смета потегот на ФБиХ за непрофесионален. Истовремено, Фондот даде согласност за ревидираниот буџет на Република Српска, кој беше намален за 4 отсто. Истиот го одобри и ревидираниот државен буџет, кој предвидува намалување од 10 отсто на платите во јавниот сектор, велејќи дека истите се во согласност со планот за јавна финансиска консолидација. (Taнјуг, Фена, РТРС, Срна, Дневни аваз, Онаса - 23/06/09)
