20/08/2012
Светла Димитрова за Southeast European Times во Софија -- 20.08.12
Специјалното oбвинителство против мафијата во саботата (18-ти август) обвини двајца мажи за учество во група на организиран криминал, откако 23 Бугари беа уапсени од властите кои го запленија бродот што пренесувал околу 3 тони чист кокаин во близина на пристаништето Кадиз, во Шпанија, минатата недела. 
Дојчин Дојчев, сопственик на трговското претпријатие со седиште во Бургас „Сиборн“ и бродот Сент Николај, и Руслан Колев (37), кој се верува дека регрутирал некои од оние кои биле вклучени во шверцот со дрога, ќе останат во притвор до вторник. Судиите потоа ќе одлучат дали двајцата ќе останат во притвор или треба да се ослободат.
„Нема шанси сопственикот на овој брод да не знаел што транспортира“, изјави во саботата бугарскиот министер за внатрешни работи, Цветан Цветанов, за софискиот приватен телевизиски канал ТВ7.
Товарот се вели дека бил натоварен на бродот „Свети Николај“, кој пловел под бугарско знаме, некаде во Карипското Море. Шпанија е главната порта за дрогата од Латинска Америка да влезе во Европа.
Mинатата недела претставниците на шпанската Група за специјални операции на Шпанската национална полиција, се качија на бродот регистриран во бугарскиот пристанишен град Бургас и запленија повеќе од 100 пакети кокаин. Сите 21 член на бугарскиот екипаж беа уапсени, според изјавата на шпанското Министерство за внатрешни работи.
Десетмина други, вклучително и шестмина Колумбијци и четворица Шпанци, беа уапсени во Мадрид и северозападниот шпански регион Галиција. 
„Полицијата ги уапси одговорните за испраќањето и подигањето на дрогата на копното“, се вели во соопштението на министерството. „Пратката, организирана од колумбиска група од Мадрид, била натоварена на бродот во Јужна Америка од организација на бугарски државјани.“
Бугарските инспектори сметаат дека капетанот на бродот, исто така, знаел што пренесува бродот, како и најверојатно барем некои од членовите на екипажот кои се моментно сослушувани од шпанските власти и може да бидат обвинети во врска со овој случај.
Операцијата, под името „Еспартана“ започна во јануари и беше спроведена заеднички од шпанските и бугарските власти, во соработка, исто така, со француските полициски служби, американската Агенција за борба против дрогата и британската Агенција за сериозен организиран криминал.
Во изјавата за новинарите минатата недела бугарскиот премиер Бојко Борисов потврди дека тајните служби на оваа балканска држава биле запознаени дека шверцерите ќе употребат бугарски брод. Тој, исто така, посочи дека некои од морнарите можеби не знаеле што пренесува бродот, но дека тие „не можеле да им кажат на морнарите ,Бегајте од бродот, бидејќи ќе го заплениме!’“.
Во извештај на АФП од петокот се цитира потполковник Џовани Интердонато од италијанската полиција дека најсовремен патролен авион АТР-42, управуван од финансиската полиција на неговата земја, го забележал и следел Сент Николај „две или три вечери“ пред неговото фаќање.
Иако одби да даде какви било детали во врска со софистицираната технологија за детектирање дрога, тој рече дека патроли на италијанската финансиска полиција фатиле повеќе од 8 тони марихуана оваа година и лицирале 250 плантажи на марихуана во Албанија.
