25/08/2006
(ББС, ЕУопсервер, Гардијан, Тајмс, Фајненшан мирор - 25/08/06; AП, АФП, Ројтерс, ФТ, СНН, АКИ, ВОА, ТАЈМ, ЕУопсервер, Фајненшал мирор, Кипарска новинска агенција - 24/08/06)
ОН сакаат командниот центар на проширените Привремени сили на ОН во Либан (УНИФИЛ) да биде лоциран во Кипар, изјави во четвртокот (24-ти август) министерот за надворешни работи на кипарските Грци, Јоргос Лиликас.
ОН ја информираа Никозија за своите планови пред неколку денови и разговорите моментно се фокусираат на техничките аспекти од „заднинската команда и формирањето центар за мировните сили“, изјави тој за новинарите. Според кипарскиот Фајненшал мирор, ОН и ЕУ ќе можат да ги користат пристаништата во Ларнака и Лимасол и воената воздухопловна база „Андреас Папандреу“ за распоредување на новите мировници во силите, кои се ангажирани во Либан уште од 1978 година и чиј број моментно изнесува 2.000. 
Резолуцијата 1701 на Советот за безбедност на ОН, усвоена на 11-ти август, го одобри проширувањето на УНИФИЛ на вкупно 15.000 војници. 
Според оваа резолуција, мировниците се очекува да ги држат борците на Хезболах надвор од 30-километарската зона во јужен Либан, да го следат прекинот на огнот, да го помогнат распоредувањето на либанските вооружени сили и да се погрижат хуманитарната помош да стигне до цивилите. 
Наведувајќи недоволна јасност во врска со мандатот на мисијата, голем број земји кои изразија подготвеност за учество го одложуваат преземањето на конкретните обврски. 
Франција, која беше коавтор на резолуцијата 1701 и чиј генерал-мајор Ален Пелегрини е задолжен за мировните сили, минатата недела сигнализираше дека ќе испрати само уште 200 дополнителни војници. 
Но, во телевизиското обраќање во четвртокот вечер, францускиот претседател Жак Ширак објави дека францускиот контингент во Либан ќе достигне 2.000 војници. 
„Одлучив да испратам два дополнителни баталјони на терен за проширување на нашиот контингент во УНИФИЛ“, АФП ја цитираше неговата изјава, додавајќи дека неговата земја е подготвена да ја задржи командата над проширените сили. 
Тој го изјави ова непосредно пред решавачкиот состанок на министрите за надворешни работи на ЕУ во Брисел во петокот. Генералниот секретар на ОН, Кофи Анан, кој треба да учествува во дискусиите, се очекува да ги увери Европјаните дека УНИФИЛ ќе има посилен мандат од оној на претходните мисии предводени од ОН. 
Финскиот министер за надворешни работи, Ерки Туомиоја, чија земја моментно претседава со ЕУ, изрази надеж дека ЕУ ќе може да обезбеди половина од војниците потребни за предвиденото проширување на УНИФИЛ. 
Шпанија се очекува да учествува со помеѓу 700 и 1.000 војници. Други земјите-членки на ЕУ, кои се вели дека ќе дадат свои сили се: Белгија, Грција, Финска, Данска, Германија и Унгарија. 
Лиликас во четвртокот рече дека Кипар ќе учествува во силите со двајца офицери на Националната гарда и ќе продолжи да ги нуди своите услуги за пренесување на хуманитарна помош во Либан. 
