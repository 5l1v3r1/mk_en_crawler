01/11/2012
Ивана Јовановиќ за Southeast European Times во Белград -- 01.11.12
Големиот раст на цените и лошите економски услови доведоа многу српски семејства во ситуација да носат тешки одлуки во врска со нивниот домашен буџет. Овие одлуки се уште посложени за семејствата од повеќе генерации кои живеат под ист покрив.
Семејството Бројчин од Нови Сад има осум члена од четири генерации. Душан (88) и неговата сопруга Ката Бројчин (91) живеат со својот син Сава (62) и неговата сопруга Љубица (57), кои се, исто така, пензионери.
Пред седум години синот на Љубица и Сава, Душан, се всели во домот со својата сопруга, Билјана, и нивните синови Алекса (5) и Немања (2).
Душан (57) бил фудбалер, а сега работи како тренер. Билјана (32) работи во странска банка во Нови Сад.
Користејќи ги двете плати и трите пензии, заедничката цел на ова домаќинство е среќата на децата и задоволувањето на сите нивни потреби -- чие остварување значи многу кратења на трошоците и штедење пари.
„Тука сме за нашите деца -- нашите потреби не се најважни, бидејќи сме пензионери“, рече заSETimesЉубица, пензиониран педагог, чија пензија изнесува помалку од 200 евра месечно. „Важно е да имаме квалитетна храна за нив и тоа што им треба, а ако нема за нас, сепак е во ред. Ќе преживееме. Храната е нашиот главен трошок и се чини дека за некоја сума од, да речеме, 2.000 [динари или околу 17 евра], не можеме да купиме ништо, иако можевме да имаме полна кеса производи, само пред две години. 
Љубица рече дека семејството купува облека само кога му треба. Таа вели дека престанала да оди по продавници во градот и да купува нешто кога ќе й се допадне, делумно и поради буџетот на семејството, а исто така и поради тоа што нема квалитетен избор.
„Во [економската криза], Србите имаат многу рационален пристап, со оглед на тоа што ги кратат трошоците кои им се најмалку потребни. На пример, пред сé, престануваат да јадат во ресторани или престануваат да купуваат нешто поквалитетна храна ... Тоа предизвика намалување на малопродажбата, што е прв знак за кризата“, рече за SETimesГоран Николиќ, економист во Центарот за европски студии во Белград..
Сава и Љубица, исто така, имаат ќерка, која треба да се породи во јануари. Поради тоа што работите за бебе се многу скапи, Љубица вели дека семејството планира да й ги даде работите што ги користеле синовите на Билјана и Душан.
„Неодамна сфативме дека мораме да штедиме пари и да ги кратиме трошоците“, рече Билјана. „Сега внимаваме повеќе на цените на Интернетот, телефонските претплати итн. Исто така, ги следиме промотивните периоди во големите маркети и одиме во големите продавници во деновите кога имаат попусти и на тој начин заштедуваме малку пари. Храната и бензинот се најголеми точки во нашиот буџет, но потребите на моите деца се многу поголеми ставки во нашите животи.“
Сава работел до април оваа година како економист во Хидроинвест во Нови Сад. Неговата пензија е значително повисока од онаа на сопругата, што тој вели дека е среќа со оглед на економската клима во државата. Тој вели дека нивниот животен стандард се намалил, бидејќи нивните примања се многу помали од порано. Сава вели дека семејството сега живее од пензија до пензија и не може да заштеди пари настрана.
„Најголемата разлика е немањето можност да се оди на најдобрите места за одмор -- во Хрватска на море. Повеќе не го имаме истиот стандард. За нас најважен сега е одморот на нашите деца“, рече Сава.
Најголемата грижа е иднината на неговите деца и иднината на сите млади луѓе -- не само способноста на државата да се грижи за нив, туку и тоа дали идната генерација ќе избере да остане дома.
Љубица и Билјана велат дека постојаниот раст на цените се смета за најсериозна закана за сите луѓе. Но, двете велат дека избираат да останат оптимисти и се надеваат дека работите ќе бидат подобри.
