18/03/2013
Круно Картус и Александар Павлевски за Southeast European Times во Осиек и Скопје -- 18.03.13
Додека владите во регионот се справуваат со буџетските предизвици, многу балкански граѓани се обидуваат да преземат контрола врз нивните лични финансии.
Просечниот долг во Босна и Херцеговина (БиХ), Србија и Македонија се движи од 700 до 900 евра по жител. Во Хрватска, околу 250.000 луѓе не можат да ги платат сметките, што резултира со околу 18 милијарди евра во ненаплатливи долгови. Во Турција, речиси еден милион граѓани и мали и средни бизниси не можат да ги отплатат кредитите.
„Долгот на едно просечно семејство е за над осум пати поголем од [месечната] просечна плата во БиХ“, изјави Мурис Чирчиќ од Економскиот факултет во Сараево за SETimes. „Позајмувањето од банките се [зголемува], платите останаа исти, а трошоците за живот се зголемуваат.“
Владите преземаат мерки за олеснување на ситуацијата, а многу луѓе побарале помош од судовите.
Хрватска направи измени на законот за потрошувачки кредити, кои ќе спречат граѓаните да западнат во големи долгови.
„Ќе го ограничиме дозволеното [пречекорување] на банкарските сметки од три месечни плати на само една. Граѓаните ќе можат да го отплатат постоечкото [пречекорување] како кредит во рок од една година“, изјави хрватскиот министер за финансии Славко Линиќ.
Линиќ, исто така, рече дека владата работи со народната банка за ограничување на каматните стапки на станбените кредити.
 Кредити во швајцарски франци  
Во меѓувреме, незадоволните граѓани поднесоа тужба против осум банки во Хрватска за давање кредити индексирани во швајцарски франци, валута која неодамна ослабна во однос на еврото. Над 100.000 луѓе имаат кредити во франци, а поради промените на каматните стапки, ратите на тие кредити се зголемија за 35 до 100 отсто.
Здружението „Франк“ се обидува да ги спречи таквите кредити во иднина и подобро да ги дефинира тековните кредити.
„Бараме сите преостанати рати од кредитите, индексирани во швајцарски франци, да бидат рекалкулирани во хрватски куни со истите каматни стапки кои важеа од почетокот на отплатата на секој кредит“, Горан Алексиќ, координатор на правниот тим на здружението „Франк“, изјави заSETimes.
Алексиќ истакна дека регионалната соработка е значајна во предлагањето на нови регулативи. Тој рече дека српскиот закон за заштита на финансиските услуги на клиентите налага кредитите да мора да имаат променливи и непроменливи параметри кои ги одредуваат каматните стапки, додека крајната стапка не треба да биде повисока од почетната.
Банките велат дека можат самостојно да го проценат ризикот, како и дека отсекогаш ги предупредувале корисниците дека заостанувањето со исплата на ратите на кредитот е екстремно скапо.
„Зедов кредит во швајцарски франци .... На почетокот беше добро, но после извесно време јас веќе не можев да ги плаќам ратите“, изјави Дан Василеску од Букурешт заSETimes.„Зедов друг кредит за да го затворам кредитот во швајцарски франци. После две години од земањето на кредитот во швајцарски франци јас веќе го имав претплатено износот што го зедов за три пати“.
Во Србија, каде што над 25.000 граѓани имаат кредити во швајцарски франци, властите побараа продолжување на рокот и се обидуваат да ги конвертираат кредитите во евра. Тие, исто така, ја зголемија можноста за поделба на трошоците, со тоа што државата, граѓаните и банките ќе плаќаат подеднаков дел од долгот.
Сретен Рајевиќ, жител на Белград, зел станбен кредит во швајцарски франци пред пет години, а сега тој се бори да ги плаќа ратите.
„Мојата месечна рата се зголеми од 250 на 300 евра. Со другите трошоци за живот, многу ми е тешко финансиски да го издржувам моето семејство. Се надевам дека банките и државата ќе најдат решение наскоро“, изјави Рајевиќ заSETimes.
 Проблем во целиот регион  
Ограничените плати и големите трошоци се реалност за граѓаните од целиот Балкан.
Игор Станевски, жител на Куманово, Македонија, рече дека поради малите плати кредитите станаа неопходност.
„Со плата од 300 евра јас не можам да ги платам сметките за греење, електрична енергија, вода и да имам пари за храна и превоз за мене и четирите члена од моето семејство. Затоа морав да земам кредит што не знам како да го вратам“, изјави Станевски заSETimes.
За да ја олесни ситуацијата во БиХ, владата донесе мерки кои им овозможуваат на банките да им понудат на клиентите можност за продолжување на исплатата за една година со плаќање на пониски каматни стапки. За да има право на нов платежен распоред, лицето мора да заостанува со најмалку три месечни рати и неговиот приход во текот на тие месеци мора да биде 20 отсто помал од износот што го должи. Само 0,04 отсто од лицата кои имаа кредити учествуваа во програмата во 2012-та година.
Мијо Мишиќ, извршен секретар на Банкарската асоцијација на БиХ, изјави заSETimesдека секој нов долг може да доведе до финансиска пропаст.
„Граѓаните подигаат нови кредити за да ги исплатат старите. Логична последица е дека бројот на оние кои не можат да ги отплатат кредитите се зголемува. На почетокот на глобалната економска финансиска криза, вкупниот процент на нефункционални кредити [во БиХ] изнесуваше 3,2 отсто, сега [стапката] е повисока од 12,7 отсто“, изјави Мишиќ.
Според Народна банка на Македонија, долгот на граѓаните е зголемен за 180 милиони евра во изминатите две години, а бројот на блокирани банкарски сметки како резултат на законските мерки се зголемил за 22 отсто во изминатата година.
Во Турција, долговите се причина за 250 самоубиства во последните осум години, а околу 18.000 луѓе се во затвор поради неможноста да ги исплатат долговите во банките. Турскиот банкарски сојуз објави дека бројот на клиенти кои доцнат со нивните исплати се зголемил за повеќе од два пати од 311.253 во 2011-та година на 773.000 во 2012-та година.
Проблемот се прошири откако граѓаните почнаа да земаат кредитни картички. Според турската Агенција за банкарска регулатива и супервизија, во земјата има околу 68 милиони активни кредитни картички -- зголемување за 100 отсто во изминатите четири години.
Банкарската агенција работи на нови регулативи кои ќе го одредат минималниот износ за исплата за секој рок во согласност со кредитниот лимит на клиентот. Клиентите кои нема да го платат минималниот износ во три последователни рокови нема да можат да подигаат готовина користејќи ги нивните кредитни картички.
Ивана Пргомет, портпарол на Хрватската банкарска асоцијација, изјави заSETimesдека владата и финансиските лидери треба да ја едуцираат јавноста.
„Неопходно е да се подигне нивото на финансиска писменост кај граѓаните со координирано дејствување на регулаторите и банките“, рече Пргомет.
 Дописниците Катица Ѓуровиќ во Белград, Менексе Токјај во Истанбул, Ана Ловаковиќ во Сараево и Габриел Петреску во Букурешт го дадоа својот придонес во овој напис.  
