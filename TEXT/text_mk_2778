04/07/2005
Од Разван Амариеи за Southeast European Times во Букурешт – 04/07/05
Од 1-ви јули Романците носат два вида пари во своите паричници: постојниот романски леј (РОЛ) и неговиот наследник, наречен „тежок леј“ (РОН). Еден РОН е еднаков на 10.000 РОЛ и ќе ја замени старата парична единица до крајот на 2006 година. 
„Новата валута го одбележува крајот на инфлацискиот циклус и почетокот на ерата на постабилни цени, го поедноставува усвојувањето на еврото, кое се надеваме дека ќе се случи во периодот 2012-2014 година и го олеснува разбирањето на монетарните вредности“, рече Мугур Исареску, гувернер на Националната банка на Романија (БНР) на прес-конференцијата. 
Воведена е нова деноминација -- банкнота од 500 РОН, еднаква на околу 166 американски долари. Укинатата кована пара, помала од еден леј, е вратена во оптег. РОН ги има истите димензии како еврото и властите се надеваат дека ќе го олеснат патот кон евентуалното воведување на оваа парична единица по влезот на Романија во Унијата. 
Измената отвора голем број предизвици за романскиот банкарски систем. Финансиските институции мораат да инвестираат во нов софтвер, да купат нови машини за броење на парите и да променат некои компоненти на банкоматите. Дан Паскариу, претседател на ХВБ Романија, не е задоволен од 18-месечниот период во текот на кој двете парични единици ќе циркулираат заедно. Тоа „е премногу долго и ќе ја направи нашата мисија уште потешка“, рече тој. 
Други, како претседателот на „Рафајзен бенк Романија“, Стивен ван Гронинген, велат дека трошоците за банките ќе бидат повисоки отколку што предвиде БНР.
Сепак, на крајот, ова ќе има најголемо влијание врз обичните луѓе. Многумина сé уште не можат да го прават трансферот на парите и платите. „Сé уште не сум навикнат на новите пари. Веројатно ќе ги користам старите вредности кога станува збор за цените уште долго време по 1-ви јули“, вели Елена Поп, 65-годишна секретарка во пензија. 
Други се прашуваат за психолошкиот ефект на исчезнатите нули. „Кога ќе видам дека нешто чини 100 РОН веднаш мислам дека е евтино, но тогаш сфаќам дека тоа се всушност 1.000.000 РОЛ -- 10 отсто од мојата месечна плата“, објаснува 36-годишниот водоинсталатер Тудор Турчулет. 
Забуната е особено нагласена во руралните области. Некои селани сметаат дека сé ќе биде поевтино по деноминацијата, додека други се плашат дека ќе може да заменуваат само мали суми од старите пари во нови. „Се сеќавам како во 1952 година луѓето гореа вреќи полни со пари во печки бидејќи банките одбиваа да им заменат големи суми“, се сеќава Димитру Балус, 83-годишен селанец од источна Романија, за последната деноминација. 
Експертите велат дека, всушност, постојат ризици поврзани со замената на парите. Продавачите на мало може да ја користат промената како изговор за зголемување на цените, велат тие, наведувајќи го примерот со воведувањето на еврото во Западна Европа. 
Властите, сепак, ја отфрлуваат оваа можност. „Ние забележуваме дека цените навистина се заокружуваат, но во голем број случаи тие стануваат дури и пониски од порано“, рече Исареску. 
