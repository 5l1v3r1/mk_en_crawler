03/03/2009
Од Наташа Радиќ за Southeast European Times во Загреб -- 03/03/09 
ЗагребДокс заврши во хрватскиот главен град во неделата (1-ви март), по еднонеделно траење, за време на кое беа прикажани 54 документарци од целиот свет. Фестивалот фокусиран на документарците, кој оваа година ја одбележа својата петта годишнина, стана важен регионално и беше домаќин на неколку меѓународно познати филмски работници. 
Повеќе од 20.000 филмски фанатици уживаа во овогодинешниот фестивал. Неколку хрватски водачи присуствуваа на отворањето, меѓу кои и претседателот Стипе Месиќ. 
ЗагребДокс беше иницијатива на независниот автор на документарни филмови Ненад Пуховски, кој го предвиде проектот пред 15 години. Во 1990-тите работите изгледаа навистина лошо за документарците -- владата престана да ги финансира, [велејќи] дека тие се телевизиска продукција. Телевизијата, од друга страна, се ограничи себеси на документарци што величат или неконфликтни документарци“, напиша Пуховски во писмото до учесниците на ЗагребДокс.
„Иако војната и повоените времиња беа богати со теми и со конфликтни и интересни карактери кои беа создадени за документарци, никој од нив не можеше да се најде во филмските продукции.“
Педесет и четири филмови беа поделени во две категории, меѓународна и регионална. Најголема публика привлече хрватско-американскиот филм на Џек Бариќ Барајќи бура, за поранешниот хрватски генерал Анте Готовина, кому моментно му се суди во Хаг. 
Наградата за најдобар меѓународен документарец ја доби филмот на изралскиот арапски режисер Ебтисам Маранас Лејди Кул ел Араб, кој ја следи младата Друзе која се натпреварува на изборот за мис на израелските Арапи. 
Филмот на српскиот режисер Драган Николиќ Кавијар врска ја освои главната награда во категоријата на регионален филм, додека наградата Филмови што се важни, отиде во рацете на данскиот режисер Андерс Остергаард за Бурма ВЏ -- Известување од затворена земја. 
За време на фестивалот публиката гласа за својот омилен филм. Оваа година наградата ја освои Англискиот хирург, кој ја обработува темата на кревкиот однос лекар-пациент. Британскиот филм, во режија на Џефри Смит, исто така, ги освои наградите на Hot Docs (Торонто, Канада), SILVERDOCS (Вашингтон, САД), Sheffield Doc/Fest (Шефилд, Велика Британија).
