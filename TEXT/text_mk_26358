13/09/2009
ЉУБЉАНА, Словенија -- Хрватската премиерка Јадранка Косор и нејзиниот словенечки колега Борут Пахор постигнаа договор за одмрзнување на разговорите за пристапување во ЕУ и продолжување на преговорите за решавање на нивниот пограничен спор, како што објавија двајцата по нивниот состанок во петокот (11-ти септември) во Љубљана. Договорот беше постигнат откако Хрватска одлучи да ги повлече сите документи поднесени до Европската комисија, кои можат да го прејудицираат пограничниот конфликт. Косор веќе испрати изјава до шведското претседателство на ЕУ, велејќи дека ниту еден документ или изјава за време на процесот на преговори нема да има какво било правно влијание на пограничното прашање. Двете страни ќе продолжат со разговорите со посредство на ЕУ. 
Продолжението на преговорите на Хрватска може да се очекува набргу откако словенечкиот парламент ќе го поддржи предлогот за прекин на блокадата. Преговорите беа блокирани на крајот од 2008 година, што резултираше со одложување на кандидатурата на земјата за влез во ЕУ за скоро една година. (Ројтерс, ХРТ, Хина, АФП - 11/09/09)
