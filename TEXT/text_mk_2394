29/08/2005
(Разни извори -- 24/08/05 - 28/08/05)
Српската Социјалдемократска партија (СДП) во неделата (28-ми август) го објави своето заминување од владината коалиција на шест партии. Таа ги повика партиските членови на функции во владата или да поднесат оставка од нивните места или да ја напуштат СДП. 
Оваа одлука на партијата уследи по одлуката на владата во четвртокот да го разрешат водачот на СДП, Небојша Човиќ, од неговата функција на претседател на координативните центри за Косово и за Прешево, Бујановац и Медвеѓа. Владата, исто така, препорача смена на членот на партијата, Слободан Орлиќ, кој раководи со секторот за информации на владата на Србија и Црна Гора. 
Смените беа одговор на одбивањето од страна на СДП да ја поддржи легислативата побарана од страна на ММФ со која се отвора патот за реструктуирање на државната Нафтена индустрија на Србија (НИС). Законот, кој претставува чекор напред кон приватизацијата на претпријатието, на крајот беше усвоен без поддршка од двајцата претставници на СДП во српскиот парламент од 250 места. 
„Одлуката на Социјалдемократската партија повеќе да не ја поддржува владината програма е сосема легитимна“, се вели во соопштението на премиерот Воислав Коштуница. „Со оглед на тоа што во демократијата никој не може истовремено да биде на власт и во опозиција, ги поканувам сите претставници на СДП во српската влада, во согласност со нивните опозициски активности, веднаш да поднесат оставка.“ 
Сепак, не се знае дали владините членови од СДП се подготвени да ја прифатат одлуката на нивната партија. Министерот за труд, Слободан Лаловиќ, и неговиот заменик, Влатко Секуловиќ, брзо се одвоија од СДП и застанаа на страната на администрацијата на Коштуница. Потоа, седум други владини функционери од СДП ја осудија нивната партија поради одбивањето на поддршката за приватизацијата на НИС, опишувајќи ја како клучен предуслов за отпишувањето од Парискиот клуб на српскиот надворешен долг од 700 милиони американски долари, како и за понатамошната соработка со ММФ.
„Спроведувањето на договорот со ММФ и започнувањето на преговорите за Договорот за стабилизација и асоцијација со ЕУ, закажан за 5-ти октомври, се најважните цели кои мора да се остварат во текот на оваа година“, се цитира нивната изјава во соопштението на српската влада. 
По состанокот на главниот совет на СДП во неделата, партијата рече дека оние кои ќе продолжат со поддршката за владата треба да ги напуштат нејзините редови. Партијата, исто така, одлучи да започне со подготовката на планот на активностите како опозициска партија. 
Во меѓувреме, Коштуница предложи Санда Рашковиќ-Ивиќ од Демократската партија на Србија да го замени Човиќ на функцијата шеф на косовскиот координативен центар, а министерот за човекови права на Србија и Црна Гора, Расим Љајиќ, да го води координативниот центар за Прешево, Бујановац и Медвеѓа. 
