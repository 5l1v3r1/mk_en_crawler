02/08/2010
ЕРУСАЛИМ, Израел/АНКАРА, Турција -- Израелскиот министер за одбрана, Ехуд Барак, беше цитиран во неделата (1-ви август) дека новоназначениот директор на турската тајна служба е „поддржувач“ на Иран. „Турција е пријателска земја, стратешки сојузник, но номинацијата во последниве недели на новиот директор на турската тајна служба, кој е поддржувач на Иран, не загрижува“, рече Барак на состанокот на неговата Партија на трудот. Според него, назначувањето на Хакан Фидан (42) може да им даде на Иранците „пристап до тајните информации“. Фидан беше назначен за шеф на Националната разузнавачка организација на 27-ми мај. Тој претходно беше потсекретар за надворешни работи на премиерот и ја претставуваше Турција во Меѓународната атомска енергетска агенција, играјќи клучна улога во напорите на Анкара за решавање на прашањето на иранската нуклеарна програша. 
Во другите вести, воени претставници беа цитирани во неделата дека армијата одлучила да унапреди 11 генерали и адмирали обвинети за учество во планот за соборување на владата. Мажите се дел од групата од 102 пензионирани и активни офицери против кои беа издадени потерници минатата недела во врска со државниот удар кој беше за првпат обелоденет во февруари. (AП, АФП, Хуријет, Прес ТВ - 01/08/10)
