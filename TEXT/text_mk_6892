20/10/2012
Мухамет Брајшори и Игор Јовановиќ во Приштина и Белград -- 20.10.2012
Додека го подготвува теренот за дополнителни разговори Белград-Приштина, ЕУ постави услови за Србија и Косово да работат на подобрување на односите, за да продолжат со своите одделни пристапувања во Унијата без да се блокираат меѓусебно во тој процес. 
Но, ЕУ додаде барање за Србија во овогодинешната стратегија за проширување, да го почитува територијалниот интегритет на Косово, услов на кој Србија се противи.
Минатиот месец Андреас Шокенхоф, заменик-шеф на парламентарната група на германската Христијанско-демократска унија (ЦДУ), замина за Белград да разговара околу условите.
„Она што го очекуваме до почетокот на преговорите е писмена изјава дека Србија и Косово се подготвени да постигнат за време на процесот на разговорите за проширување, правно-обврзувачка нормализација на односите“, рече Шокенхоф за SETimes.
Еден таков договор мора да биде постигнат меѓу двете страни и да биде применет во практиката пред Србија да ги заврши разговорите за пристапување, рече тој.
Шокенхоф ги повика двете страни да го продолжат дијалогот и да ги спроведат веќе постигнатите договори, како и да покажат дека односите се подобруваат.
Српскиот премиер Ивица Дачиќ рече дека новиот услов ќе го загрози дијалогот Белград-Приштина.
„Србија беше подготвена за политички дијалог уште од октомври, но ова сега пред нас го покренува прашањето дали е тоа само помека алтернатива на признавањето на Косово, бидејќи јас никогаш не сум сретнал територијален интегритет без суверенитет“, рече Дачиќ заБ92.
Многумина во Србија сметаат дека условите на ЦДУ се фијаско создадено од претходните и сегашната влада.
„[Тие] ја принудуваат Србија да избере меѓу ЕУ и Косово“, рече за SETimesОгњен Прибичевиќ, поранешен српски амбасадор во Германија.
Но, српската влада вели дека овие услови не се официјални услови на ЕУ, според Сузана Грубјешиќ, вицепремиер за европска интеграција на Србија.
„Не е добро во оваа фаза од процесот на интеграција во ЕУ некој да ни постави услов, за кој двете страни знаат дека Србија не може да го исполни“, рече Грубјешиќ.
Прибичевиќ тврди дека Западот сака да го затвори косовското прашање што е можно поскоро.
„Србија има мали шанси со оглед на фактот дека ова сé уште не е официјален став во Брисел, но со оглед на американската и германската моќ, тешко е да се верува дека Брисел може да има поинаква политика“, рече Прибичевиќ.
