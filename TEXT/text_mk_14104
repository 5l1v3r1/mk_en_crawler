15/08/2005
АНКАРА, Турција -- Најмалку две лица загинаа во инциденти со бомби во Турција изминатиов викенд. Едно лице загина, а друго беше повредено при експлозија на автомобил во медитеранското пристаниште Мерсин доцна во саботата (13-ти август). Полицијата смета дека жртвите планирале да ја постават направата кога истата експлодирала во нивното возило. Во друг инцидент гувернерот на источната турска провинција Елазиг избегна повреда при експлозија на бомба во близина на неговиот автомобил. Во меѓувреме, во југоисточниот регион Хаккар турските војници убија еден терорист на Курдистанската работничка партија (ПКК) додека тој се обидувал да постави експлозивна направа на патот што честопати го користат воените конвои. Никој не ја презеде одговорноста за експлозиите, но властите сметаат дека истите се дело на ПКК. Во петокот градоначалниците на 57 општини во југоисточна Турција издадоа заеднички апел, повикувајќи ја ПКК на прекин на вооружената борба против турската држава. На власт во 57-те општини е прокурдистанската Демократска народна партија.
Во другите вести, во неделата во Истанбул беа уапсени осум лица по судирите помеѓу полицијата и левичарските демонстранти, како што објави новинската агенција Анадолу. Демонстрантите, кои правеа комеморација од смртта на еден левичарски милитант за време на рацијата на армијата во источна Турција пред неколку месеци, наводно, фрлале запаливи бомби кон полицијата. (Ројтерс, АФП, TurkishPress.com, Aгенција Анадолу - 14/08/05; TurkishPress.com - 13/08/05)
