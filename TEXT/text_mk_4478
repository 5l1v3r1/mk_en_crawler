29/12/2008
Од Беса Беќири за Southeast European Times во Приштина – 29/12/08
Св.Никола, заштитникот на морепловците, ја отвора Божиќната празнична сезона за косовската католичка заедница. Прославите во негова чест започнуваат на 4-ти декември, кога семејствата почнуваат да печат јагне на ражен над оган од дрва.
Членовите на семејството го одржуваат огнот и јагнето кое се пече со часови. Децата го гледаат огнот и пробуваат парченца од месото. Во текот на тој ден, семејствата се посетуваат меѓусебно. Се служи традиционалниот пијалак ракијa, печена од грозје или сливи, како и сирење, пиперки и друга домашно подготвена храна. 
До вечерта јагнето е подготвено. Членовите на семејството потоа го лижат раженот на кој се печело животното.
Пред вечерата таткото пали свеќа и ги кани сите да се помолат за здравје и благосостојба на семејството. Според традицијата, предната врата на домот треба да биде отворена во тој момент.
Но, најпозната христијанска традиција на албанските католици во Косово е бузми. 
 Бузми е гранче од дрво на кое некој врежува крст на двете страни. Тоа мора да биде пресечено од дрво рано на Бадник. 
Церемонијата бузми започнува во 6 часот наутро, при што сите, освен родителите, ја напуштаат куќата. Двајца членови на семејството ја зграпчуваат гранката и го викаат таткото, прашувајќи дали се добредојдени гости. Таткото одговара „Дојдете со Господ“ и прашува „Со што доаѓате?“
Членовите на семејството надвор одговараат: „Со сета стока што Господ може да ја даде“. Сите имитираат различни домашни животни.
Таткото ја отвора вратата и му посакува добредојде на целото семејство. Таткото и мајката потоа почнуваат да го „ранат“ бузми, нудејќи му ракијa, сирење и друга храна и пијалаци и велејќи: „Ти давам вино; ми даваш вино. Ти давам ракијa; ми даваш ракијa ...„Откако ќе заврши овој дел од ритуалот, семејството седнува да вечера. 
Церемонијата завршува со Божиќната миса на полноќ. 
Рано следното утро главата на семејството подготвува ламa, венец од сено со крст на средината. Семејствата се посетуваат меѓусебно и си посакуваат „Среќен Божиќ“. 
