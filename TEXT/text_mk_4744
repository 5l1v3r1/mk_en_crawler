08/05/2009
Од Ајхам Шимшек за Southeast European Times во Анкара – 08/05/09
Две години откако го започнаа прогонот, инспекторите задолжени за случајот Ергенекон сé уште апсат осомничени -- скоро 200 последниот пат -- и откопуваат скриена муниција. Како резултат на ова, Турците истовремено се прашуваат за мотивите на власта и се чудат за обемот на арсеналот што полицијата го пронаоѓа. 
Истрагата ја достигна критичната точка во април, кога се вршеа рации во канцелариите и домовите на истакнати секуларни активисти и беше откриено ново скриено оружје во една истанбулска населба.
Изненадувачки долгата истрага за наводниот заговор на десницата за соборување на владата на Партијата на правдата и развојот (АКП), со исламски корени, ја зголеми поларизацијата меѓу верските и секуларните елементи во општеството.
Сега кога скоро 200 осомничени се соочуваат со обвиненија -- од кои повеќето се познати личности, вклучително и поранешниот и актуелни универзитетски ректори -- секуларните критичари на истрагата сé повеќе се сомневаат во нејзините мотиви. Еден поттикнувач за нив беше априлската полициска рација на различни канцеларии на Здружението за поддршка на современиот живот (ЦИДД), секуларна невладина организација која се залага за образование на девојчињата.
Противниците на АКП се спротивставија на полициското испитување на претседателката на ЦИДД Туркан Сајлан, повозрасна жена заболена од рак. За нив тоа значело, како и сериите претходни прислушивања и апсења, дека владата ја користи истрагата за искоренување на секуларистичката опозиција.
Од друга страна, очигледно правејќи ја поуверлива загриженоста на владата, полицијата на 21-ви април откопа второ скриено оружје во истанбулската област Појразкој. Тие пронајдоа 3.000 куршуми, 14 рачни гранати и 15 парчиња антитенковско оружје. Обвинителите, исто така, осум часа го сослушуваа пензионираниот началник на Генералштабот, генерал Хилми Озкок, кој можеби спречил некои генерали да спроведат државен удар за време на неговиот мандат.
Актуелниот шеф на вооружените сили, генерал Илкер Басбуг, го критикуваше спроведувањето на истрагата и објавувањето искривени информации во врска со истата, но ја потврди посветеноста на војската на владеењето на правото. „Никој не може да има место во турските вооружени сили и да дејствува против демократската влада“, рече тој минатиот месец.
Аналитичарите изразуваат загриженост во врска со симптомите што ги гледаат, додека истрагата опфаќа сé поголем број осомничени: продлабочување на поларизацијата на верските и секуларните елементи во општеството, недостатокот на судска независност, па дури и перципирана жед за одмазда против секуларистите. 
Арзухан Јалциндаг -- шеф на влијателното Здружение на турски индустријалци и бизнисмени -- изрази дел од оваа загриженост при својата посета во април на Институтот Брукингс во Вашингтон. 
„Судењето, начинот на кој се води, е неодговорно. Има многу кршења на основните права, како што е презумпцијата на невиност и правото на приватност“, рече таа.
