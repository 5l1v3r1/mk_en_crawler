11/06/2009
Од Зоран Николовски за Southeast European Times во Сколје - 11/06/09
Иако односот меѓу Македонија и Србија е чувствителен, министерствата за одбрана на двете земји изразија подготвеност за негување на врските и отворен дијалог, за време на состаноците во Скопје во средата (10-ти јуни).
Српскиот министер за одбрана, Драган Шутановац, се состана со неколку македонски водачи, вклучително и со колегата Зоран Коњановски, претседателот Ѓорге Иванов и премиерот Никола Груевски. 
Коњановски и Шутановац потпишаа клучен договор за соработка во одбраната и рекоа дека евроатланската интеграција е приоритет на двете земји. 
„Разговараме за развивање добри, соседски односи, взаемно информирање и почитување, и отворен дијалог и зајакнување на взаемната доверба“, рече Коњановски. 
„Сите земји во регионот имаат исти приоритети -- соработка во процесите на евроатланската интеграција.“
Останува уште многу работа, според Шутановац, вклучително и зајакнувањето на пограничната контрола и елиминирањето на ризиците по безбедноста.
Тој додаде дека смета оти има многу простор за соработка во просперитетната српска индустрија за оружје и воена индустрија, и истакна дека Воената академија во Белград ќе биде отворена за македонските кадети.
Односите меѓу двете земји се заладија откако Македонија го призна Косово минатата година. Како одговор на тоа, Србија го протера македонскиот амбасадор. Сепак, во најновиот пресврт, косовскиот претседател Фатмир Сејдиу, не беше поканет на неодамнешната инаугуративна церемонија на Иванов. 
Подоцна на Сејдиу му беше испратена покана за одделна посета, но тој ја одби, откако беше деградирана од официјална посета со државни почести на работна посета. Македонската информативна агенција го цитираше портпаролот на Сејдиу, Џавид Беќири, дека Приштина и Скопје планираат наскоро да воспостават дипломатски односи.
На состанокот во средата, Шутановац рече дека Србија е за мирно решение на косовското прашање. 
„Би сакал да истакнам дека Македонија и Србија не се согласуваат околу решението на косовскиот проблем. Но, она за што се согласуваме е дека секое решение треба да биде безбедно за луѓето во регионот, и наш заеднички интерес е тоа да се реши мирно, како што и се обидува Србија да биде.“
