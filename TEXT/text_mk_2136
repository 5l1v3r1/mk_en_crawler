17/06/2005
(Разни извори -- 16/06/05 - 17/06/05)
ЕУ во четвртокот (16-ти јуни) повторно ги увери Бугарија и Романија дека нивниот влез во Унијата, планиран за 2007 година, нема да биде загрозен со одложувањето на ратификацијата на уставната спогодба на блокот. 
На крајот на првиот ден од значајниот самит на ЕУ во Брисел, премиерот на Луксембург Жан-Клод Јункер, кому шестмесечното ротирачко претседателство со ЕУ му завршува на 30-ти јуни, вети дека Унијата ќе „се придржува“ на своите обврски за прием на двете балкански нации кои ги потпишаа спогодбите за пристап во април. 
„Спогодбите се потпишани и истите ќе бидат целосно почитувани“, рече Јункер во четвртокот, откако водачите на ЕУ одлучија да го продолжат крајниот рок - ноември 2006 година за ратификација на уставот по неговото неодамнешно отфрлање од страна на француските и холандските гласачи. Според АФП, нацрт-заклучоците на дводневниот самит вклучуваат повторно потврдување на намерата на ЕУ за почитување на нејзината покана до Бугарија и Романија и целосно спроведување на одлуките за проширување донесени на претходниот самит во декември 2004 година.
На самитот шефовите на држави и влади на 25-те земји-членки на ЕУ го одредија 3-ти октомври како датум за започнување на разговорите за пристап со Турција, условувајќи ја земјата со спроведувањето на обврските за економски и политички реформи, како и со протоколот за проширување на царинскиот договор со Унијата и покривање на десетте нејзини нови членки, вклучувајќи го и Кипар. 
Тие, исто така, одлучија да започнат разговори за влез со Хрватска, под услов таа да покаже целосна соработка со Меѓународниот кривичен трибунал за поранешна Југославија. Разговорите оттогаш беа одложени поради тоа што Загреб не го предаде клучниот обвинет за воени злосторства, пензионираниот генерал Анте Готовина на Хашкиот суд. 
И покрај тоа што во извештаите во текот на изминатите две недели се споменуваше загриженоста во врска со проширувањето -- и особено пристапот на Турција -- како значаен фактор во француското и холандското отфрлување на уставот, двете нови анкети на Еуробарометар објавени во четвртокот го покажуваат спротивното. 
Испитувајќи ги француските и холандските граѓани, анкетите покажуваат дека гласачите кои се изјасниле против уставот на неодамнешниот референдум претежно како причина ги наведуваат домашните социјални, економски и политички прашања. Околу 31 отсто од француските испитаници рекле дека стравуваат оти уставот би имал штетно влијание врз вработувањето, додека 26 отсто биле загрижени поради домашниот пазар. Осумнаесет отсто рекле дека гласале против уставот поради незадоволство од водачите на земјата. 
Помеѓу холандските гласачи против уставот, најчеста причина -- која ја навеле 32 отсто од испитаниците -- е недоволната информираност. Деветнаесет отсто рекле дека се загрижени дека ќе биде загубена сувереноста. 
