21/08/2012
Мухамет Брајшори и Игор Јовановиќ за Southeast European Times во Приштина и Белград -- 21.08.12
Косово има недостиг на прецизни информации за парцелите во општествена сопственост и во сопственост на општината веќе 13 години, уште откако голем број катастарски документи беа пренесени во Србија за време на нејзиното одвојување од својата поранешна покраина во 1999 година.
Отсуството на документи, како што е сеопфтатен регистар на недвижниот имот, вклучително и историја на сопственоста, локации, димензии и вредност, предизвика сопственички проблеми во земјата.
Денис Питарка, портпарол на косовската Агенција за катастар, изјави за SETimes дека српските власти ги однесле документите за имотните промени со себе во 1999 година.
„Конкретно, документацијата што беше ажурирана од властите на Србија за време на периодот 1990-1999 година [беше однесена]. Но, генерално, ние ги реконструиравме општинските катастри, каде што целиот имот е регистриран“, рече Питарка.
Во некои случаи, судовите ја променија сопственоста на земјиштето во Приштина. Општините потоа се обврзани да ја почитуваат легалноста на одлуките.
„Имаме информации од луѓето за областите кои беа познати како општествена сопственост или сопственост на општината, итн., но истите во меѓувреме претрпеа промени, по одлука на судовите“, рече Шиќери Спахиу, директор на Катастарот во општина Приштина.
Белград и Приштина постигнаа договор за катастарот во септември 2011 година. Претставниците на српската канцеларија за преговори со Приштина изјавија за SETimes дека договорот за првпат од 1999 година ќе му овозможи на Белград да учествува во судски постапки врзани со имотот во Косово.
Питарка рече дека проблемите избија во дефинирање на имотите се последица на системот кој беше наследен и на трансформациите во новиот систем врз основа на пазарната економија и промовирањето на приватниот сектор.
„Проблемите се сé уште присутни, поради некомплетирањето на процесот на приватизација и бидејќи транзициската фаза на Косово ... не е регулирана“, рече Питарка. 
Белград го обвинува Косово за узурпирање на српски имот и спроведување нерегуларна приватизација.
Aлександар Вулин, шеф на Српската канцеларија за Косово, рече дека неговата канцеларија наскоро ќе иницира постапки пред Уставниот суд на Србија и меѓународните институции за проценка на приватизацијата во Косово.
„Не може да се купи нешто што е украдено. Мора најпрво да се утврди што припаѓало кому, и дури тогаш можеме да мислиме на приватизација. Приватизацијата во Косово беше спроведена на моноетнички начин и Србите не учествуваа во истата, што е едноставно неодржливо“, рече Вулин за белградската новинска агенција Бета.
Србија се согласи да ги врати копиите на овие регистри, но не оригиналните, велејќи дека само државите може да имаат катастарски регистри.
„Во случај Србија да ја врати катастарската и имотната документација во Косово, [агенцијата и другите институции] ќе се соочат со нови предизвици“, рече за SETimes портпаролката на косовската Агенција за приватизација.
