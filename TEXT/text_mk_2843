31/05/2006
(ФТ, ФЕНА, SEE Security Monitor, РФЕ/РЛ - 30/05/06; Ројтерс, Канцеларија на високиот претставник - 29/05/06)
Неодамнешните повици на политичарите од босанските Срби за рефендум за независност во Република Српска (РС) предизвикаа бран критики од страна на високи меѓународни официјални претставници. 
Ваквите повици не се во интерес на граѓаните на ентитетот, рече комесарот за проширување на ЕУ, Оли Рен, во вторникот (30-ти мај). Одржување на референдум во РС „не е добра идеја и не е добредојдена“, рече тој.
Она што заслужуваат граѓаните на Босна и Херцеговина (БиХ) наместо тоа се реформи „преку уставна еволуција, а не преку уставна револуција“, рече тој на состанокот на Пактот за стабилност за Југоисточна Европа во Белград.
Слична порака дојде и од координаторот на Пактот за стабилност, Ерхард Бусек, кој ги повика политичарите во РС да се фокусираат на економските проблеми и прашања што ќе помогнат во подобрувањето на животниот стандард во ентитетот.
По референдумот за независност во Црна Гора на 21-ви мај, премиерот на РС Милорад Додик, кој е, исто така, и водач на Сојузот на независните социјалдемократи (СНСД) во саботата посочи дека народот во БиХ треба, исто така, да има шанса да одлучува за својата иднина на сличен начин.
Во изјавата за босанскиот весник „Ослобоѓење“ тој рече дека БиХ треба да биде организирана како федерална држава, при што секој од конститутивните ентитети ќе има право на самоопределување преку референдум. Но, потоа тој за време на викендот испрати отворено писмо до медиумите, во кое се вели дека тој само ги изнел можните сценарија за иднината и дека е подготвен да разговара за ова прашање со секој во БиХ кој ја смета РС за рамноправен партнер. 
Како реакција на изјавата на Додик, Канцеларијата на високиот претставник (ОХР) во БиХ во понеделникот издаде соопштение, во кое се потсетува премиерот на РС дека уставот вклучен во Дејтонскиот мировен договор со кој беше ставен крај на војната во БиХ 1992-1995 година не предвидува рефендум за независност како опција. 
„Република Српска, ентитет во рамките на босанската држава, нема надлежност да организира референдум за одвојување“, се вели во соопштението. „Тоа би било кршење на уставот на БиХ и Дејтонскиот мировен договор. Меѓународната заедница нема да дозволи да биде загрозен суверенитетот и територијалниот интегритет на Босна и Херцеговина, ниту сега ниту во иднина.“ 
Единствените две опции за БиХ се спроведувањето на реформи што ќе овозможат земјата да оди напред кон интеграцијата во ЕУ и во НАТО или да одлучи да не продолжи со потребните реформи и да се соочи со стагнација.
„Нема трет пат“, се вели во соопштението на ОХР. „Јаловите разговори за референдум придонесуваат за несигурност и нестабилност во земјата во време кога на Босна и Херцеговина й е потребна сигурност -- сигурност дека се прават реформи.“
Во меѓувреме, во обид да ги минимизира последиците од изјавата на Додик, висок претставник на СНСД во вторникот изјави дека зборовите на премиерот на РС биле извадени од контекст и дека тој само го споменал референдумот како можност, но не и како конкретен план во таа насока.
„СНСД ги смета за преувеличени приказните за референдумот, без оглед на тоа што рече нашиот претседател во медиумите за ова прашање“, рече генералниот секретар на СНСД, Рајко Васиќ. Додик, според него, само го посочил референдумот како можно вклучување во уставните измени и како инструмент за решавање на политичките проблеми во овој дел од Европа. „Ние ги отфрламе сите приказни дека се одвојуваме од БиХ“, рече Васиќ.
