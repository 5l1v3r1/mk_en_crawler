23/09/2010
(eКатимерини, Balkans.com - 23/09/10; AФП, Ројтерс, ФТ, Вол стрит џрнал, ДПА, ББС, ИТН Њус, Еуроњус, Софија ечо, ЕМпортал, АНА-МПА, еКатимерини - 22/09/10) 
Парламентот во средата (22-ри септември) го усвои контроверзниот закон кој го отвора транспортниот сектор на земјата за конкуренција, и покрај жестокото противење на сопствениците на камиони.
Законот предвидува значително, но постепено намалување на цената на новите лиценци за камионите во текот на следните три години -- од 70.000 евра првично до 1.500 евра на крајот, според британскиот дневен весник Фајненшал тајмс. 
Влезот на новите оператори во индустријата, каде што не се издадени нови лиценци од 1971 година, се очекува да ги намали цените на шпедицијата и да го зголеми БДП на земјата за околу 2 отсто во првите 12 месеци од спроведувањето. 
„Не постои земја во ЕУ со ограничен шпедитерски пазар. Грција е единствениот исклучок“, рече министерот за транспорт, Димитрис Репас, претходно оваа недела. 
Во финалното гласање од средата, 53 пратеници на владејачката партија ПАСОК го поддржаа законот, а 46 членови на опозициските партии гласаа против.
Во говорот пред парламентот, Репас ја критикуваше претходната конзервативна влада за неспроведување на многу потребните реформи, истакнувајќи дека владата е решена да продолжи со спроведувањето и покрај тековните протести. 
„Стравувајќи за политичката цена и реакциите на камионџиите, минатите влади ја одбегнуваа оваа иницијатива“, рече тој. „Тоа сега се менува. Ние ќе го сториме тоа.“ 
Подобрувањето на копнената шпедитерска индустрија е една од обврските што владата на премиерот Џорџ Папандреу ги презеде претходно оваа година за да го добие пакетот финансиска помош од 110 милијарди евра од ЕУ и ММФ. Според договорот, владата мора да стави на маса -- до крајот на оваа година -- нови легислативни мерки кои ќе го отворат патот за зголемена конкуренција меѓу другите професионалци, вклучително и адвокатите, архитектите и инженерите. 
Целосната либерализација на околу 70 заштитени сектори во Грција ќе го зголеми БДП на земјата за 10 отсто во период од пет години и за околу 17 отсто на долг рок, медиумите ги цитираа експертите од истражувачката група со седиште во Атина ИОБЕ.
Но, владините планови за реформа на транспортниот сектор наидоа на жесток отпор кај операторите во трговијата, кои тврдат дека воведувањето поефтини лиценци за камионџиите е неправедно. Многу возачи, велат тие, платиле и до 300.000 евра за да добијат лиценци според стариот систем.
Неколкудневниот штрајк на илјадници камионџии и сопственици на цистерни за гориво во јули ги испразнија бензиските пумпи во земјата. Повеќе од две третини од нив беа принудени привремено да затворат поради недостаток на гориво. 
Камионџиите започнаа нови протести на 13-ти септември, блокирајќи некои од автопатите и фреквентните улици во Атина. Околу 2.500 од нив демонстрираа пред парламентот во вторникот, барајќи повлекување на законот за либерализација. 
По одобрувањето на новиот закон во средата, некои од нив блокираа две од главните улици што водат во Атина еден краток период. Лутите камионџии фрлаа камења, дрвени стапови и пластични шишиња на парламентот и се обидоа да упаднат во зградата, што доведе до помал судир со полицијата, која употреби солзавец за да ја растера толпата од околу 200 луѓе. 
Синдикатите, кои бараат петгодишно одложување на реформскиот закон, велат дека ги разгледуваат своите следни чекори. 
