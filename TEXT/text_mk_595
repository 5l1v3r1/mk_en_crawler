19/11/2004
(Разни извори - 12/11/04 - 19/11/04)
ЕБРД на 15-ти ноември ја претстави својата нова стратегија за земјата и извештајот за транзицијата за Србија и Црна Гора. Според банката Србија и Црна Гора има постигнато напредок во економскиот растеж, но мора да ги забрза реформите ориентирани кон пазарната економија. ЕБРД, исто така, побара да се вложат повеќе напори за создавање на позитивна инвестициона клима со разбивање на бирократијата и корупцијата, како и со зајакнување на развојот на приватниот сектор. 
 *** 
Агенцијата за рангирање „Moody's“ го зголеми рејтингот на Бугарија за едно ниво од Ба2 на Ба1. Зголемувањето се припишува на солидната макроекономска средина на Бугарија и добивките од идното членство во ЕУ. 
*** 
Јапонската агенција за кредитно рангирање го зголеми рејтингот на Романија за едно ниво од ББ на ББ+, задржувајќи ги позитивните изгледи. Агенцијата како причина ја наведува подобрената макроекономска средина на Романија, како и напредокот во процесот на интеграција во ЕУ. 
 *** 
Германија ги потврди плановите за инвестирање на 26 милиони евра во проектот за модернизација на капацитетите за производство и дистрибуција на електрична енергија во Албанија. Средствата ќе бидат наменети за надградба на хидроелектричната централа, изградба на нова станица за дистрибуција и поправки на електричната мрежа во јужниот регион Саранда. 
 *** 
Шест кандидати поднесоа понуди во тендерот за продажба на задолжениот македонски рудник Бучим, објави на 16-ти ноември бордот на претпријатието. Владата соопшти дека Бучим треба да биде продаден за сума од 9 до 12 милиони евра. 
*** 
Француското претпријатие „Сосиете женерал“ купи дополнителни 7,32 отсто од романската банка за развој за 43 милиони евра, со што неговиот вкупен удел во банката изнесува 58,32 отсто. Со овој договор се завршува приватизацијата на втората по големина финансиска институција во Романија. 
*** 
Во текот на состанокот со официјалните претставници во Сараево, ЕБРД укажа на тоа дека е подготвена да обезбеди дополнителна помош од околу 190 милиони евра за Босна и Херцеговина во 2005 година. Средствата ќе вклучат заем во висина од 70 милиони евра за изградба на патишта, како и кредит од 120 милиони евра за модернизација на железничниот сектор. 
*** 
 Бугарскиот Парламент ги усвои амандманите на законот за политички партии минатата недела, воведувајќи ја одредбата за двојна финансиска ревизија на сите партии. Изменетиот закон предвидува дека сите партии мора да обезбедат ревизија од независен ревизор, паралелно со Државниот ревизорски завод. 
