12/09/2006
Од Игор Јовановиќ за Southeast European Times во Белград – 12/09/06
Судењето на обвинетите за атентатот врз српскиот премиер Зоран Ѓинѓиќ повторно започна во Специјалниот суд во Белград, по наименувањето на нов претседател на судската комисија, Ната Месаревиќ. Таа го замени Марко Кљајевиќ, кој на 1-ви септември побара да биде ослободен од должноста, само неколку месеци пред да завршат рочиштата. Тој не наведе никаква причина за своето барање. 
Со преземањето на должноста на новиот судија, судењето -- кое започна во декември 2003 година -- мораше да започне одново. Тоа не значи дека сите сведоци и експерти по судска медицина мора да сведочат повторно. Нивните претходни сведочења ќе бидат искористени како докази. Сепак, повлекувањето на Кљајевиќ значи повторно одолговлекување на и онака пролонгираниот процес.
Педесетгодишниот Ѓинѓиќ беше убиен со снајпер додека излегуваше од автомобилот пред неговата канцеларија во Белград. Прозападниот реформист одигра клучна улога во кампањата што доведе до соборување на Слободан Милошевиќ во октомври 2000 година. Како премиер, тој помогна во екстрадицијата на Милошевиќ во Хаг. Ова, како и острите мерки против организираниот криминал што ги започна, ги налутија националистите, лојални на поранешниот режим. 
Досега, околу 100 сведоци и експерти сведочеа во случајот. Пресвртниот момент се чини дека беше во мај 2004 година, кога првообинетиот Милорад Улемек - Легија, й се предаде на полицијата. Сепак, сведочењето на Улемек фрли малку светлина врз заговорот за убиството на Ѓинѓиќ. Тој тврдеше дека не знае ништо за убиството и дека се криел во куќа во Белград скоро 14 месеци. 
Втор важен настан беше апсењето на висок припадник на криминалната банда „Земунски клан“, Дејан Миленковиќ - Багзи, во Солун. Тој беше екстрадиран во Србија во февруари 2005 година, но првично одби да се брани на судење, тврдејќи дека му е страв од „моќните луѓе“. 
Миленковиќ подоцна се премисли, обезбедувајќи детални изјави за обвинителството, и доби статус на сведок-помошник. Неговото сведочење би можело да биде главен момент во судењето. 
Во јуни 2006 година, правдата доживеа удар со мачењето и убиството на друг сведок, поранешен припадник на „Земунскиот клан“, Вук Вукојевиќ. Тој одби да влезе во државната програма на сведок под заштита и затоа немаше полициска заштита. 
Догорче од цигара со траги од ДНК на еден од избеганите членови на кланот беше пронајдено веднаш до телото, и полицијата се сомнева дека Вукојевиќ бил убиен поради тоа што се согласил да соработува со судот. Сведочењето што го даде претходно ќе биде искористено во тековниот процес. 
