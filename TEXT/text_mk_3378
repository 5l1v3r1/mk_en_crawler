25/01/2007
(Блиц - 25/01/07; AФП, АП, ВОА, УПИ, АКИ, Бета, Б92, Макфакс, Совет на Европа - 24/01/07)
Опишувајќи го својот предлог за решението за прашањето на статусот на Косово како „фер и избалансиран“, специјалниот претставник на ОН Марти Ахтисари во средата (24-ти јануари) рече дека неговата главна цел е да осигури дека сите заедници во покраината ќе живеат во мир. 
Во своето обраќање пред Парламентарното собрание на Советот на Европа (ПАЦЕ) во Стразбур, Франција, Ахтисари рече дека неговите препораки го рефлектираат исходот на минатогодишните директни разговори помеѓу Белград и Приштина, кои дадоа малку во поглед на евентуален договор. Неговиот план дава одговори на нерешените прашања, рече тој. 
„Мојот предлог за решението се фокусира главно на заштитата на малцинските права“, рече тој пред телото од 46 нации. „Истиот дава основа за демократско и мултиетничко Косово, во кое правата и интересите на сите заедници се цврсто загарантирани и заштитени од страна на институциите врз основа на владеењето на правото. Предлогот, исто така, предвидува и силно цивилно и воено присуство во рамките на еден поширок иден меѓународен ангажман во Косово.“ 
Законски сé уште дел од Србија, Косово е под управа на УНМИК од крајот на конфликтот во покраината во периодот 1998-1999 година. Косовските Албанци, кои сочинуваат 90 отсто од населението во покраината од вкупно околу два милиони луѓе, бараат целосна независност од Србија.
Опишувајќи го Косово како интегрален дел од територијата на нивната земја, српските власти инсистираат на тоа дека можат да се согласат само со суштинска автономија. Планот на Ахтисари, според широкото очекување, ќе препорача еден вид независност контролирана од ЕУ за покраината. 
„Еден од клучните предизвици во нашиот предлог е дефинирањето на опфатот и обемот на идниот ангажман на меѓународната заедница во Косово“, рече тој пред членовите на ПАЦЕ. „Предвидена е позиција на ...иден меѓународен цивилен претставник, чиј мандат ќе биде да го надгледува спроведувањето на решението, а тој ќе биде и специјален претставник на ЕУ.“ 
И покрај тоа што идниот меѓународен ангажман ќе има клучна улога во спроведувањето на решението, главната одговорност за ова ќе лежи во рацете на косовските власти, истакна Ахтисари. „Ќе биде многу важно Приштина целосно и формално да се посвети себеси на спроведувањето на сите елементи од евентуалното решение“, истакна тој. „Но, тоа нема да биде само прашање на политичка волја. Приштина ги има и неопходните средства и институционален капацитет за спроведување на одредбите.“
Претставникот на ОН в петок ќе го претстави својот предлог за решението на статусот на Косово пред високи претставници на Контакт-групата од шест нации, која ја сочинуваат Велика Британија, Франција, Германија, Италија, Русија и САД. Една недела подоцна тој ќе го претстави планот пред Белград и Приштина, чии преговарачи се очекува да се состанат за нови разговори подоцна овој месец. 
„Мојата идеја е двете страни да се вклучат во еден консултативен процес, за да видат дали имаат какви било нови идеи“, АП ја цитираше изјавата на Ахтисари од средата. „Нема да одам наоколу и повторно да преговарам за работи што се веќе направени. По овој период на ангажман јас имам намера да го финализирам мојот извештај и да му го доставам на Советот за безбедност на ОН, каде што, всушност, започнува вистинскиот крај на овој процес.“
