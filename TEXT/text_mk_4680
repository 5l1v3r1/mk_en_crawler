14/04/2009
Од Недељко Рудовиќ за Southeast European Times во Подгорица -- 14/04/09
Во надеж дека ќе го зајакне енергетскиот сектор, црногорската влада одлучи да продаде скоро 20 отсто од државното претпријатие за електрична енергија, Електропривреда. Овој потег дојде по расправијата помеѓу двете партии во владејачката коалиција -- Демократската партија на социјалистите (ДПС) на премиерот Мило Ѓукановиќ и помалата Социјалдемократска партија (СДП), предводена од претседателот на парламентот, Ранко Кривокапиќ. 
СДП беше против продажбата, тврдејќи дека стратешките економски сектори треба да останат во државни раце. Ѓукановиќ и неговата партија, пак, беа за приватизација. 
Според премиерот, државата не функционира добро во улога на сопственик и претприемач. Но, Кривокапиќ рече дека е премногу ризично да им се даде на приватните претпријатија можност да го контролираат енергетскиот сектор.
Во 2007 година СДП ја блокираше планираната приватизација на термоцентралната и рудникот на јаглен во Пљевља, наведувајќи ги другите земји во регионот кои одлучија да ја задржат државната контрола. Но, овојпат ДПС успеа да го убеди својот партнер да ја прифати продажбата на Електропривреда, со што беше избегнато одвојување пред парламентарните избори во март. Потенцијалните купувачи имаат рок до крајот на април да ги поднесат своите понуди за 18,3 отсто од акциите во претпријатието. 
Од таа сума, 9,15 отсто ќе бидат продадени од постојниот капитал, додека остатокот го претставува новиот капитал, објави државната Агенција за реструктуирање и странски инвестиции.
Понудувачите кои ќе се квалификуваат треба да произвеле или дистрибуирале најмалку 1.500 киловатчасови струја во последната фискална година. Тие мора да имаат приходи од најмалку 250 милиони евра, капитал во вредност од најмалку 500 милиони евра и кредитен рејтинг од најмалку БББ припишан од Стандард енд пурс, Фич или Мудис.
Инвеститорот ќе добие петгодишен договор за управување и мора да ги откупи акциите од помалите акционери по истата цена која ќе ја плати на владата.
Електропривреда -- 70,6 отсто во сопственост на државата -- објави загуба од 7 милиони евра во 2008 година. Вредноста на претпријатието се проценува на една милијарда евра. Црна Гора не изградила нови објекти за генерирање струја најмалку четвртина век, и земјата има годишен недостаток на електрична енергија од 35 отсто. 
