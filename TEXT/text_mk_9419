02/05/2012
Мишко Талески за Southeast European Times во Скопје -- 02.05.12
Македонската полиција во понеделникот (1-ви мај) уапси 20 лица под обвинение за вмешаност во убиствата на петте луѓе во близина на Скопје минатиот месец -- масовно убиство кое предизвика протести во главниот град и шок низ целиот регион. 
Жртвите беа мажи на возраст меѓу 18 и 20 години и еден 45-годишен маж, за кој полицијата рече дека бил сведок кој бил убиен додека се обидувал да избега. Мажите беа убиени на 12-ти април кај Железарското Езеро во близина на Скопје.
Полицијата информираше дека меѓу уапсените има и радикални исламисти кои се бореле против силите на НАТО во Авганистан и Пакистан.
„Главниот мотив, најверојатно, е да се предизвика чувство на страв во јавноста. Во ниту еден момент не ја исклучуваме можноста за радикални активности од страна на поединци и групи, бидејќи Македонија е меѓу оние земји кои се потенцијална цел за радикалните исламисти“, рече за SETimes Гордана Јанкуловска, министерката за надворешни работи. 
Повеќе од 800 припадници на министерството учествувале во операцијата, која беше спроведена во Арачиново, Чаир, Шуто Оризари и Ченто -- скопски населби со претежно албанско население. Полицијата претресе 26 објекти, одземајќи оружје и литература која ја покажува идеологијата на осомничените.
На видео-снимка од претресот на полицијата на објектите се гледаат фотографии на осомничените и другите со предмети од Национал/Ослободителната војска на Косово (ОВК) и албанското знаме во позадина.
Македонските безбедносни власти објавија дека сега испитуваат дали зад масакрот стои поголема терористичка група.
„Исто така, дејствуваме и превентивно, како и репресивно, бидејќи ништо не треба да го промени нашиот начин на живот“, рече Јанкуловска.
Поранешниот министер за внатрешни работи и пратеник Павле Трајанов изјави за SETimes дека стравувањата оти масакрот бил терористички чин со цел дестабилизација на регионот се покажаа точни.
„Злобниот чин е во контекст на настаните во Косово и нерешените проблеми таму. Целта на оваа екстремистичка група беше да предизвика меѓуетнички судир во Македонија за да го одвлече вниманието од северот на Косово, каде што, всушност, лежи сржта на проблемот“, рече Трајанов.
„Македонија е избрана како основа за операциите бидејќи, за разлика од Косово, не е целосно покриена во поглед на безбедноста од западните сили“, рече за SETimes Петар Шкрбина, пензиониран воен офицер и воено-безбедносен аналитичар.
Неотфрлајќи ја регионалната политичка димензија на масакрот, Шкрбина објасни дека е јасно оти учесниците се обучени „шпиони кои по потреба се активираат“, а кои имале врски со поширокото вахабистичко движење на Балканот. 
„Поважно сега е да се открие од кој центар дошла наредбата за егзекуцијата. Македонија активно се бори против тероризмот на меѓународен план, и затоа е цел на ваквите структури“, рече Шкрбина.
Универзитетскиот професор на ФОН, Мерсел Биљали, пак, е внимателен во врска со информациите добиени од државните безбедносни служби. Тој изјави за SETimes дека на настанот не треба да му се дава верска димензија.
„Акцентот е ставен на исламскиот фундаментализам заради политички цели. Сé треба да се провери внимателно за да се избегне ситуација каде што овие луѓе се [обвинети] за да се прикријат вистинските виновници“, рече Биљали. 
Иван Бабановски, поранешен професор по безбедносни студии, рече дека полициската операција е почеток на акциите за решавање на поголемите безбедносни прашања со кои се соочува Македонија, како и регионот.
„Тие конечно ќе мора да се справат со радикалните исламисти на УНИКОМ во Струга, група директно организирана и финансирана од Ал каеда од 1994 година. Исто така, симптоматично е присуството во Куманово на соработниците и следбениците на на српскиот исламски водач, муфтијата Муамер Зукорлиќ“, рече Бабановски за SETimes. 
„Потребна е меѓународна координација за контрола на сите екстремисти на Балканот. Со помош на САД и ЕУ, Македонија може поактивно да придонесе за постигнување на таа цел“, додаде тој.
