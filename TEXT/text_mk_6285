20/07/2011
Менексе Токјај за Southeast European Times во Истанбул – 20.07.11
Поларизацијата меѓу „Белите Турци“ -- социјална категорија која се смета за богата, образована, прозападно ориентирана и урбанизирана, но е чувствителна за заштитата на статус квото -- и другите делови од општеството, се чини дека расте. 
Последниот протест против Ајнур Доган, курдска пејачка и една од најимпресивните млади гласови во Турција, предизвика дебата меѓу медиумите и јавноста во врска со социјалната поларизација.
Публиката го чекаше Хавиер Лимон и неговиот нов проект наречен „Мухерес де аква“ (Жени од вода), во кој учествуваат пејачи од Медитеранот (Португалија, Шпанија, Грција, Турција и Израел) како дел од Истанбулскиот џез-фестивал во Нисантаси, еден од „најпрозападно ориентирани“ и „култивирани“ делови од Истанбул.
Концертот започна според планираното, со прекрасните изведби на фламенко, гитара, удирни инструменти и пиано. Но, сé се промени кога Ајнур излезе на сцената претставувајќи ја Турција, и почна да пее на својот мајчин јазик, курдскиот. По одредена толеранција за нејзината прва песна, втората ја поттикна толпата да извикува „крвта на мачениците сé уште не е исушена“ и „пеј турски“. За време на третата песна, нивото на протестирање се зголеми, при што некои луѓе фрлаа предмети на сцената, принудувајќи ја да замине.
По нападите врз турските војници минатата недела од страна на ПКК, при што 13 лица загинаа, а седум беа повредени, тензиите на улиците пораснаа, заедно со националистичкото чувство. Нападите уследија веднаш по декларацијата на прокурдскиот Конгрес на демократското општество на „демократска автономија“. 
Екрем Еди Гузелдере, политички аналитичар за Иницијативата за европска стабилност (ЕСИ), ја објасни за SETimes заднината на протестите. „Протестите покажуваат дека значителен дел од секуларната, висока средна класа, доброобразовани луѓе што живеат во западен стил, не го прифаќаат курдскиот како културна компонента на Турција, туку го изедначуваат со тероризмот“.
Емре Гокалп, професор по социологија на Универзитетот Анадолу, вели дека нападот против Ајнур ги надминува границите на протест. Според Гокалп, протестот покажува дека Курдите се сметаат за „другите“ и дека некои делови од општеството кои се сметаат себеси за „левичари“, „либерали“ и „образовани“, покажаа слични рефлексии со екстрамните десничари и необразованите луѓе.
Познатиот социолог Нилуфер Нарли смета дека стравот од поделба на Турција, т.н. Севрес синдром, се зголеми во изминативе неколку години. Таа ја поврзува најновата декларација на „демократска автономија“ и нападите на ПКК со продлабочениот став во општеството. Сега, вели таа, „пораката на интелектуалците за здрав разум е многу важна“.
Како одговор на протестите на публиката, Истанбулската фондација за култура и уметност (ИКСВ), организатор на концертот, веднаш издаде соопштение во кое ги критикува реакциите на публиката и ја истакнува „поврзувачката улога“ на уметноста и културата. За ИКСВ јазикот на уметноста е универзален.
Во нејзината изјава за медиумите, Ајнур ја искажа својата шокираност што „симпатијата покажана кон шпанските и еврејските песни не можеше да се воспостави и кон љубовните песни на братскиот курдски јазик; навистина е тажно што [тоа] се претвори во омраза“.
Но, како знак за тоа колку далеку Турција стигна, ваквите настапи не беа возможни пред една деценија. Затоа, и покрај сите протести, овој „незавршен“ настап може да се смета за успех за понатамошно отворање на дебатата за курдското прашање.
