24/11/2005
Од Блерта Фониќи за Southeast European Times во Приштина – 24/11/05
Специјалниот претставник на ОН, Марти Ахтисари, ја заврши својата тридневна посета на косовскиот главен град, Приштина. Тој моментно се наоѓа во Белград, на разговори со српскиот премиер Воислав Коштуница и со министерот за надворешни работи на Србија и Црна Гора, Вук Драшковиќ в четврток (24-ти ноември). 
Во придружба на својот помошник, високиот австриски дипломат Алберт Рохан, поранешниот фински претседател се наоѓа на турнеја за утврдување на фактите во регионот, за време на која тој ќе ги посети и Скопје и Тирана.
Одговарајќи на новинарски прашања во средата, Ахтисари одби да предвиди колку долго би можел да трае процесот на решавање на статусот. Не само временската рамка, туку и крајниот успех или неуспех на процесот ќе зависат од соработката помеѓу Приштина и Белград, рече тој. Сепак, Ахтисари вети дека разговорите ќе се одвиваат со најбрзо можно темпо. 
Тој, исто така, ја отфрли можноста за какво било решение кое би значело поделба на покраината, која е технички дел од Србија и Црна Гора, но од 1999 година досега е под администрација на ОН. „Сé уште е премногу рано да се предивид идниот статус на Косово, но делбата претставува опција која е исклучена и тоа беше јасно посочено од страна на Контакт-групата“, рече тој. Српскиот претседател Борис Тадиќ предложи делење на Косово на два ентитети и тоа по етничка линија -- став кој й беше официјално претставен на владата во четвртокот, по пристигнувањето на Ахтисари. 
За време на престојот во Косово Ахтисари се состана со тимот на преговарачи на претседателот Ибрахим Ругова, кој му претстави документ со главните точки на процесот. Тие се засноваат на резолуцијата од десет точки, што беше едногласно усвоена во косовскиот парламент минатата недела, а во која се вели дека независноста од Србија и Црна Гора претставува „волја“ на косовскиот народ.
„Нашата делегација му го претстави на г-дин Ахтисари документот за нашите планови за независнност“, рече Ругова на прес-конференцијата. „Ние очекуваме добра волја од страна на г-дин Ахтисари, како и од меѓународната заедница во врска со косовското прашање.“ 
Претставникот на ОН, исто така, се состана со политичките претставници на косовските Срби, кои изразија противење за тоа на покраината да й се даде независност. „Ние не можеме да прифатиме никаков вид независност“, Радио Б92 го цитираше Оливер Ивановиќ. „Нашата најзначајна улога е да инсистираме на децентрализација, слобода на движењето, како и на промени во Уставната рамка, кои ќе гарантираат дека не може да бидеме надгласани за секое важно прашање, а посебно за оние кои се особено важни, и да инсистираме на правото на враќање на бегалците.“
Во вторникот Ахисари го посети српскиот православен манастир во Високи Дечани, каде што се состана со верските водачи со кои разговараше за заштитата на црковните објекти во Косово. 
