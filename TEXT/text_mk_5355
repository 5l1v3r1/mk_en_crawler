25/05/2010
(Прес-центар на ОН, Совет за безбедност на ОН, Канцеларија на високиот претставник - 24/05/10; AФП - 23/05/10)
Иако Босна и Херцеговина (БиХ) постигна значителен напредок во меѓународните односи во последно време, внатрешната политика се влошува, изјави во понеделникот (24-ти мај) високиот претставник на Советот за безбедност на ОН, Валентин Инцко.
Известувајќи за развојот на настаните во БиХ меѓу 1-ви ноември и 30-ти април, австрискиот дипломат ги наведе изборите во земјата за непостојано место во Советот за безбедност, како „најголем и највидлив одраз“ за нејзината позиција на меѓународната политичка сцена.
Тој, исто така, го наведе успешното спроведување на реформите потребни за укинување на визниот режим со ЕУ, како и одлуката на НАТО да й понуди на земјата Акционен план за членство минатиот месец. 
Овие настани покажуваат дека БиХ може да функционира и да оди напред за доброто на сопствениот народ, рече тој.
Инцко, кој е истовремено и специјален претставник на ЕУ во БиХ, рече дека очекува неформалниот самит на ЕУ и Западен Балкан на кој Сараево ќе биде домаќин на 2-ти јуни, да даде понатамошен поттик на овој тренд за поконструктивни односи меѓу земјите во регионот. 
Истакнувајќи дека БиХ останала „безбедна и сигурна“ за време на периодот од извештајот, тој изрази загриженост во врска со политичката ситуација пред октомвриските општи избори.
Како резултат на обидите за поткопување на државните институции, континуираната националистичка реторика и предизвиците на Дејтонскиот мировен договор, целокупната домашна политичка атмосфера остана негативна, рече дипломатот пред Советот за безбедност.
„Раководството на Република Српска, на пример, е предводник во поткопувањето на државните институции и заканувањето дека ќе одржи референдум во ентитетот на кој ќе бара отфрлање на овластувањата на високиот претставник и одлуките од Дејтон“, рече Инцко. 
Политичарите на босанските Срби постојано се спротивставуваат на одлуките на Инцко. Еден пример што тој го наведе во понеделникот беше нивното отфрлање на одлуката од декември за продолжување на мандатите на странските судии и обвинители во БиХ. Властите на РС тврдат дека не биле обврзани да ги прифатат или применат неговите одлуки. Премиерот на РС Милорад Додик, кој е жесток противник на какви било чекори кои може да ја намалат значителната автономија на неговиот ентитет, постојано се заканува дека ќе распише референдум за независност. 
Инцко во понеделникот отворено истакна: „Каков било референдум на ентитетот кој ги оспорува надлежностите на Дејтонскиот договор или високиот претставник ... би бил незаконски и би го загрозил самиот ентитет, бидејќи ентитетите ја извлекуваат легитимноста од истите договори“.
Тој, исто така, ги критикуваше реферирањата на можното „појавување нова држава“ и предлозите на националистичките политичари за отворање разговори за „мирно отцепување“ од БиХ.
„Ова хронично политичко несогласување се случува во време кога невработеноста продолжува да расте, животниот стандард продолжува да паѓа и капацитетот на властите да ги задоволат основните потреби на граѓаните систематски се поткопува со намалените приходи“, рече Инцко. 
Тој, исто така, изрази загриженост дека континуираната реторика на поделба може да предизвика проблеми во периодот пред изборите во октомври. 
„Исто така, има пораст на дејствата кои се закануваат да го поткопаат претходниот напредок кон надминувањето на наследството на сериозните воени злосторства“, истакна тој. „Покрај тоа, Федерацијата [на БиХ] сé уште не ја исполни уставната обврска за еднаква распределба на клучните позиции во националните институции.“ 
