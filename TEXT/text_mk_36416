15/08/2004
АТИНА, Грција -- Околу 72.000 гледачи на Олимпискиот стадион и една милијарда телевизиски гледачи низ целиот свет во петокот (13-ти август) ја следеа церемонијата на отворање. Во шареноликата претстава Атина се врати на своите корени, ставајќи акцент врз своето реноме на лулка на западната цивилизација. Божества, митски херои и грчки фолозофи учествуваа во богатата драматизација на еленистичката култура и историја. Грчкиот претседател Костас Стефанопулос ги отвори Игрите под едно големо маслиново дрво, универзалниот симбол на мирот. Вкупно 10.000 спортисти од 202 нации маршираа на стадионот, додека илјадници шефови на држави го следеа настанот. 
Слабата продажба на билети и понатаму ги загрижува властите во Атина. Во саботата, локалниот организациски комитет соопшти дека се продадени само 2,8 милиони од 5,4 милиони билети и покрај зголемувањето на продажбата во последно време. Слабите приходи, претежно, се припишуваат на падот на американскиот долар и високите хотелски цени во Атина. 
Драмата со олимпискиот, светскиот и европскиот шампион во спринт на 200 метри Костас Кентерис и Катерина Тану, добитничката на сребрениот медал во Сиднеј, продолжи во саботата, кога овој пар беше повлечен од нивниот тим, во очекување на истрагата на Меѓународниот олимписки комитет. На крајот од минатата недела тие го пропуштија допинг-тестот, а потоа имаа мистеризна несреќа со мотоцикл. Меѓународната федерација на здруженија на атлетичари, во меѓувреме, потврди дека тие го избегнале допинг-тестот во САД претходно истата недела. 
Турција го постигна својот прв триумф на Летните игри кога Нурчан Тајлан, 20-годишна студентка, го освои златниот медал во дисциплината кревање на тегови за жени до 48 килограми, поставувајќи нов светски рекорд. Тајлан, исто така, стана и првата Турчинка која има освоено олимписки злато. 
Грција и Србија и Црна Гора и понатаму доживуваат порази во турнирот за машки фудбал. Домаќините беа поразено со 0:2 од Мали, додека Србија и Црна Гора загуби со 1:5 од Австралија. Во женскиот турнир, Грција беше поразена од Австралија со 0:1. (Ројтерс, АФП, АП, УПИ - 15/08/04)
