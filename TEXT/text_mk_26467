11/12/2009
БУКУРЕШТ, Романија -- Уставниот суд в петокот (11-ти декември) го одложи финалното соопштение за резултатите од вториот круг на претседателските избори во неделата, наредувајќи му на Централното изборно биро да ги преброи неважечките гласачки ливчиња. Судот во четвртокот објави дека ги проверува резултатите од вториот круг. Актуелниот претседател Трајан Башеску победи со тесна разлика од 50,33 отсто од гласовите, наспрема 49,66 отсто за неговиот противкандидат Мирчеа Џоана. Социјалдемократската партија (ПСД) на Џоана побара од судот да ги поништи резултатите, тврдејќи дека бројните нерегуларности влијаеле на исходот.
Во четвртокот, парламентарна комисија го сослуша Марсел Оприс, директор на една од романската тајни служби, во врска со наводите кои ја поврзуваат неговата агенција со изборен фалсификат. Опозициската ПСД тврди дека Либералдемократската партија (ПДЛ) на Башеску имала пристап до гласачките податоци преку софтверот кој го обезбедил Оприс, нешто што тој го негира. Неговата агенција ги следи сите телекомуникациски мрежи за претседателот, владата, парламентот и највисоките претставници на правосудството.
Во меѓувреме, водачот на ПСД Џоана го одобри Крин Антонеску, од Националлибералната партија (ПНЛ) за најверојатен кандидат за премиер. Членовите на ПНЛ побараа од Антонеску да контактира со ПДЛ во врска со формирањето нова влада. Тоа го принуди Антонеску да ја омекне својата позиција за можна влада ПДЛ-ПНЛ, што тој претходно го отфрли. (Реалитатеа - 11/12/09; Котидианул, Гандул, Зиуа, Евениментул зилеу, АП, Nine o'clock - 10/12/09)
