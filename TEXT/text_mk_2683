11/10/2005
Од Зоран Николовски за Southeast European Times во Скопје – 11/10/05
Новиот закон усвоен од страна на парламентот и потпишан од претседателот Бранко Црвенковски на почетокот од октомври им обезбедува на пратениците згоден пензиски пакет, доделувајќи им целосна пензија на рана возраст. Пратениците и пратеничките со двегодишно парламентарно искуство можат да се пензионираат на возраст од 55, односно 53 години. 
Тоа е сосема спротивно на ситуацијата за повеќето Македонци, кои мора да работат подолго и да се пензионираат подоцна. Со овој закон, кој стапи на сила овој месец, мажите можат да се пензионираат со 40 години работен стаж, а жените со 35 години работен стаж. За повеќето граѓани тоа значи пензионирање на 64 години за мажите и 62 години за жените. Со претходниот закон мажите можеа да се пензионираат на 63 години, а жените на 60 години. 
Во време кога голем дел од граѓаните во земјата се борат да врзат крај со крај, овој чекор на парламентот предизвика силно негодување. Владата на премиерот Владо Бучковски, опозициската партија ВМРО-ДПМНЕ, синдикатите и, општо, јавноста се спротивставија на законот, а истиот беше остро критикуван и од претседателот. Сепак, според уставот, тој е обрзан да го потпише предлог-законот откако пратениците ќе го изгласаат по вторпат. 
„Моето лично мислење е дека е морално прашање ако група граѓани е привилегирана над другите без никаква основа“, рече министерот за финансии, Никола Поповски. Околу 50 актуелни и поранешни пратеници ги исполнуваат условите за пензионирање според овој закон, кој важи дури и за пратениците кои веќе немаат место во парламентот. 
„Членовите на парламентот само покажаа дека се алчни за пари и не се ни потрудија да ги разгледаат евентуалните последици од стапувањето на сила на овој закон“, рече Пеце Груевски, портпарол на македонскиот Сојуз на синдикати. „Ова ќе предизвика лутина помеѓу вработените.“ 
Покрај раното пензионирање парламентарниците, исто така, ќе бидат и побогати. Тие си доделија себеси пензија од околу 36.000 денари - скоро 10.000 денари повеќе од највисоката пензија во земјава (26.880 денари). Со законот за платите на функционерите, усвоен пред неколку месеци, просечната плата на пратениците изнесува околу 45.000 денари. 
Со цел да го смират јавното мислење некои пратеници предложија да се одложи за две години воведувањето на новата возраст за пензионирањето на обичните граѓани. 
Опозициската ВМРО-ДПМНЕ се закани дека ќе побара импичмент за Црвенковски ако тој го потпише законот. И покрај тоа што уставот го обврзува да го стори тоа, тврди партијата, истиот не специфицира некаква временска рамка. Некои вонпарламентарни партии, пак, објавија дека ќе поднесат жалба до Уставниот суд. 
