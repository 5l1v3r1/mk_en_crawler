03/11/2010
AТИНА, Грција -- Полицијата во вторникот (2-ри ноември) објави 48-часовен прекин на меѓународната авионска пошта откако неколку пакети-бомби беа пронајдени во амбасадите и меѓународните организации во Атина. Прекинот е неопходен за да се извршат проверки, објаснија властите. Доцна во вторникот, приватен транспортен авион кој пренесувал сомнителен пакет од Атина, беше пренасочен на аеродромот во Болоња во Италија, каде што за време на истрагата, пакетот се запали. Нема извештаи за повредени. 
Претходно истиот ден, два пакети-бомби адресирани до Еуропол во Холандија и Европскиот суд на правдата во Луксембург беа уништени во контролирани експлозии. Пакети-бомби експлодираа во швајцарската и руската амбасада во Атина, а неколку други сомнителни пакети беа уништени во бугарската и чилеанската амбасада. Никој не беше повреден. Во меѓувреме, во Берлин, властите објавија дека пакет-бомба адресиран до кабинетот на канцеларката Ангела Меркел пристигнал од Грција. Полицијата се сомнева дека екстремистичката група Заговорот на огненото јадро стои зад нападите. (ББС, Ројтерс, АНА-МПА - 02/11/10)
