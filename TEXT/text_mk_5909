13/05/2011
Од Мухарем Нитај за Southeast European Times во Приштина -- 13/05/11
Како прва посета на еден српски претставник на Косово од 2008 година, Борко Стефановиќ, главниот преговарач на белградската делегација во разговорите меѓу Косово и Србија, пристигна во Приштина во четвртокот (12-ти мај), под силно обезбедување.
Поддржувачите на опозициската Ветевендосје реагираа на посетата блокирајќи ги зградите на владата, фрлајќи камења на зградата и на придружбата на Стефановиќ. 
„Не сакаме Стефановиќ да ја шири пропагандата на неговата земја во Косово“, рече заменик-претседателот на Ветевендосје, Глаук Коњуфца. 
Сепак, пред да пристигне, Стефановиќ подвлече дека посетата нема да биде поврзана со државноста или уставното признавање на независноста на Косово. Како што тој рече, посетата нема државен карактер. 
„Косово не може да ја оствари својата независност без клучот во Белград, не може да стане дел од меѓународните организации без нас, без согласноста на Белград нема да има стабилен пат кон Европа“, рече Стефановиќ.
Косовскиот премиер Хашим Тачи рече дека посетата бележи нова фаза во односите меѓу Косово и Србија. Според него, посетата значи „де јуре“ почеток на признавањето на Република Косово. 
Секретарот во српското Министерство за Косово, Оливер Ивановиќ, изјави за SETimes дека посетата претставува правилен и визионерски чекор на еден човек кој не е од Косово, но кој многу добро ги разбира проблемите.
„Разговорите лице в лице со приштинските претставници ќе му овозможат [на Стефановиќ] подобро да ја разбере загриженоста на Приштина, но исто така и дилемите. Решенијата не можат да се донесат со унилатерални чекори, туку со преговори и заеднички предлози“, рече Ивановиќ за SETimes. 
Астрит Гаши, аналитичар и уредник на косовскиот весник Zeri изјави за SETimes дека реакциите и протестите јасно покажаа оти косовското јавно мислење не е наклонето кон разговорите. 
„Косово одлучи да влезе во разговорите без да го подготви јавното мислење, дури и без да се подготви себеси. Главната загриженост на косовскиот народ е што сака Косово да постигне со овој дијалог, како и дали структурно ќе го оддели северот од Косово, имајќи предвид истовремено дека Србија може да ги олесни процесите на европска интеграција“, рече тој.
И покрај противењето, Стефановиќ се состана со американскиот амбасадор во Приштина, Кристофер Дел, и претставниците на косовската влада, вклучително и вицепремиерот Хајредин Куци.
