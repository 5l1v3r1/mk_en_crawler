20/04/2009
Од Ајхан Шимшек за Southeast European Times -- 20/04/09
Локалните избори во Турција, одржани на 29-ти март, ги разнишаа надежите за решавање на курдските проблеми. Партијата за демократско општество (ПДО), за која се смета дека е поврзана со терористичката Курдистантска работничка партија (КРП), ги освои сите најголеми општини во југоисточниот дел, во кој преовладува курдското население.
Резултатите од изборите претставуваа голем удар за премиерот Реџеп Тајип Ердоган и неговата Партија за правда и развој (ППР), која се обидуваше да изгради доверба кај Курдите за политиката на умерени реформи.
ПДО освои градоначалнички места во симболички важниот град Дијарбакир, како и во седум други градови и 50 помали гратчиња во југоисточна Турција -- што претставува зголемување за четири градови и 18 помали гратчиња во споредба со локалните избори од 2004-та година.
Партијата на Ердоган очекуваше да освои 100 општини во источна и југоисточна Турција, со што премиерот ќе добиеше поцврст мандат за неговата програма за реформи, истовремено изолирајќи и ослабувајќи ја КРП.
ППР ги мобилизираше сите свои сили во обид за победа. Неодамна, оваа партија го отвори првиот курдски телевизиски канал, преку јавниот сервис ТРТ. Државните претставници доделуваа награди како фрижидери и машини за перење. Ердоган лично ги посети клучните градови во регионот и вети повеќе инвестиции, работни места и подобри социјални услуги.
Овој обид, кој предизвика голема критика од опозицијата во Турција, не вроди со плод. На крајот партијата загуби 15 отсто од гласовите во споредба со 2007-та година и освои само четири градоначалнички места.
Лидерите на ППР ја обвинија КРП. „Не беше возможно да се спороведе успешна кампања во регионите каде терористичката КРП им се закануваше на гласачите и претставниците на партијата“, изјави за новинарите, главниот преговарач на Турција со ЕУ Егемен Багис.. 
Според колумнистот на Милијет Таха Акјол, изборните резултати претставуваат „силна тревога“. Политиката на идентитет на ПДО, нејзиниот радикален приод и чувството на Курдите дека се под притисок беа значајни фактори за ваквите изборни резултати, напиша Акјол, додавајќи дека резултатите ќе го отежнат наоѓањето на решение за курдскиот проблем во блиска иднина. 
Меѓутоа, шефот на ПДО Ахмет Турк ја поздрави победата како триумф на демократијата и ја повика ППР да го смени својот пристап.
„Ова е предупредување за националистичкото, апсолутистичкото и еднострано владеење. Ова е предупредување за ППР, за нејзиното стагнирање во процесот на реформи, за нејзиното откажување од дебатата за нов устав и нејзиното ограничено сфаќање на демократијата“, рече Турк.
ПДО сака радикални промени за турскиот државен систем -- вклучувајќи и нов устав кој би ја признал курдската автономија -- и се залага за општа амнестија за милитантите на КРП.
Иако партијата сега се наоѓа на поубедливи темели, повеќето експерти не очекуваат дека таа ќе добие некои поважни концесии од ППР во поблиска иднина. Досега, Ердоган одби да ја разгледа можноста за назначување или дури средба со членови на ПДО. Место тоа, тој ја обвини партијата дека одбива да признае дека КРП е терористичка група и дека не ги осудува нејзините напади.
Седат Бозкурт, новинар и шеф на одделот на ТВ Фокс во Анкара, вели дека партијата на Ердоган паднала во политичка стапица поставена од ПДО.
„За да ја ослаби поддршката за ППР, лидерите на ПДО прифатија една пожестока, радикална реторика“, изјави за Southeast European Times Бозкурт. „Тие поднесоа радикални барања ... кои доведоа до остри критики од страна на премиерот Ердоган и лидерите на ППР. Оваа тактика беше добра, повторно обединувајќи ги курдските гласачи под ПДО. 
Според Бозкурт, ППР мора да ги задоволи барањата за идентитет на Курдите ако сака повторно да ја стекне нивната доверба и гласовите. 
Ердоган долго време ветуваше нови можности за југоистокот. За време на неговата посета на Дијарбакир во 2005-та година, тој вети дека ќе ја признае „курдската реалност“, па дури и предложи нова дефиниција за државјанството. Меѓутоа, повторното насилство на КРП во наредните месеци предизвика вознемиреност во Турција и доведе до зголемен притисок од националистите. 
Со години, терористите на КРП го користеа планинскиот дел на северен Ирак како нивна база за напади против Турција. Крвавиот бунт одзеде околу 40 000 животи од 1984-та година.
Лидерите на ПДО се далеку од тоа да ја осудат оваа терористичка група и се уште го префрлаат товарот за наоѓање на мирно решение врз турската влада, наместо на КРП.
Сега, сите погледи се свртени кон предложена меѓународна Курдска конференција, која треба да се одржи на почетокот од мај во северниот град во Ирак Арбил. ПДО планира средба на сите курдски групи од Турција, Ирак, Сирија и Иран, како и на претставници на КРП. Локалните медиуми шпекулираат за можно соопштение на КРП за условите да го положи оружјето.
Меѓутоа, Акјол не гледа брз крај на тероризмот на КРП, ниту било какво решение во поблиска иднина.
„Она што може да ги намали етничките тензии подолгорочно се демократските реформи кои би ја одразиле нашата почит кон курдскиот идентитет, како и политиката на општествена интеграција која би го зајакнала нашето единство. Но, за да се постигне оваа цел, сите ние, вклучувајќи ги и опозиционите ЦХП и МХП, мора да дадат шанса за тоа, за доброто на иднината на Турција. 
Она што дополнително ја усложнува ситуацијата се честите тензии помеѓу владејачката партија во Турција и војската, која се смета себе си за заштитник на секуларната држава. Секуларистите се судрија со Ердоган и неговата партија за наводната „исламистичка“ агенда, додека пак војската побара тврд став во однос на курдските прашања. 
Оваа недела, главниот командант на турската војска изрази поддршка за културните права се додека ова се прави врз основа на турското државјанство. 
Во неговото обраќање до Воената академија во вторникот, Генерал Илкер Басбуг рече дека проблемите како што е невработеноста и немањето можности се причина за тоа што младите Курди подлегнуваат на шармот на КРП и дека борбата против тероризмот бара „сеопфатна стратегија“ и евентуални правни промени. 
Меѓутоа, тој ја отфрли идејата за признавање на курдскиот идентитет во новиот устав, нагласувајќи дека Турција не е етнички заснована држава.
„Турската националност е општ идентитет (над-идентитет) кој се однесува на сите еднакви граѓани на Турција, без оглед на нивното етничко потекло“, рече Басбург. 
