17/09/2009
(Ајриш тајмс - 17/09/09; AФП, АП, Ројтерс, Б92 - 16/09/09; AП, АКИ, ДПА, ВОА, Канцеларија на високиот претставник - 15/09/09)
Стотици Бошњаци протестираа во Сараево во средата (16-ти септември) против одлуката на Меѓународниот кривичен трибунал за поранешна Југославија (МКТЈ) да ја ослободи поранешната претседателка на босанските Срби Билјана Плавшиќ. 
Плавшиќ, некогаш нарекувана „Железната лејди“ на Балканот, во февруари 2003 година беше осудена на 11 години затвор за нејзината улога во кампањата на прогонување на босанските муслимани и Хрвати за време на конфликтот во Босна и Херцеговина (БиХ) во периодот 1992-1995 година. Таа му се предаде на Хашкиот трибунал во јануари 2001 година. 
Според договорот со обвинителите, таа се согласи да се изјасни виновна по една од осумте точки на обвинението, која ја товареше за злосторства против човештвото. За возврат, седум други точки од обвинението против неа, вклучително и за геноцид, беа отфрлени. 
Наведувајќи го како причина нејзиното добро однесување и „значителните докази за рехабилитација“, МКТЈ во вторникот донесе одлука дека Плавшиќ, која отслужи две третини од својата казна, треба да биде ослободена од шведскиот затвор, во кој беше префрлена во јуни 2003 година. Босанските Срби го поздравија овој потег на Трибуналот на ОН. 
„И покрај сите неправди со кои таа се соочи во изминативе години, ние се надеваме дека Билјана Плавшиќ на 27-ми октомври ќе биде слободна, на Белградскиот аеродром каде што ќе и подготвиме топло добредојде“, АФП ја цитираше изјавата на Светозар Михајловиќ, член на комисијата која се залагаше за нејзино помилување, во средата.
Во меѓувреме, околу 200 роднини на илјадници бошњачки жртви се приклучија на протестите во Сараево за да ја искажат својата лутина поради одлуката на судиите на ОН.
„Таа можеби е во согласност со меѓународното право, но нема никаква врска со правдата“, АФП го цитираше Мурат Тахировиќ, претседател на здружението на муслимански и хрватски воени затвореници. 
Членовите на едно здружение на мајки чии деца беа помеѓу 8.000 бошњачки мажи и момчиња убиени во масакрот во Сребреница во 1995 година, исто така, ја изразија својата лутина поради одлуката на судиите на ОН. 
„Тие не мислат на крвта на толку многу наши деца, кои сé уште ги откопуваме од масовните гробници“, изјави за Ројтерс Када Хотиќ, мајка која сé уште трага по остатоците на својот син.
Плавшиќ е највисокиот политичар од балканските конфликти во 1990-тите што изрази жалење и призна одговорност за злосторствата извршени за време на конфликтот во БиХ. Таа беше близок соработник на поранешниот политички водач на босанските Срби Радован Караџиќ, чие судење за воени злосторства се очекува да почне следниот месец.
Премиерот на Република Српска (РС) Милорад Додик, кој ја посети Плавшиќ во шведскиот затвор во средата, предизвика револт во јавноста минатата недела кога негираше дека босанските Срби стојат зад некои од масакрите за време на конфликтот во периодот 1992-1995 година, за кој се сметаат за одговорни.
Шефовите на мисиите на ОБСЕ и Советот на Европа во Сараево, вклучително и високиот претставник на меѓународната заедница, ги осудија овие коментари.
„Секој обид да се променат утврдените историски факти за воените злосторства, е неприфатлив и неоправдан“, се вели во изјавата на Инзко од вторникот. 
