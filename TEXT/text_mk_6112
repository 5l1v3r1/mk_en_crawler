02/06/2011
Од Мишко Талески за Southeast European Times во Скопје – 02/06/11
Пред изборите в недела (5-ти јуни), анкетите покажуваат дека премиерот Никола Груевски не е во опасност да го изгуби своето работно место. 
Владејачката ВМРО-ДПМНЕ е 10 до 14 процентни поени пред опозициската партија Социјалдемократски сојуз (СДСМ), според четирите главни организации за спроведување анкети на јавното мислење.
Меѓу партиите на етничките Албанци, актуелната владејачка Демократска унија за интеграција (ДУИ) е скоро сигурна во победа над своите ривали.
Владејачките партии моментно држат 63 од вкупно 120 места. Сепак, тие може да го изгубат своето апсолутно мнозинство во парламентот. 
Ако се случи тоа, велат аналитичарите, Груевски ќе мора да ги примени своите вештини за коалицирање. 
„Можеме да очекуваме нов политички состав во парламентот, кој ќе значи здружување на многу коалициски партнери“, изјави за SETimes аналитичарот Веле Митановски. „Двете главни македонски политички партии се свесни за ова, па затоа и двете најпрво ги рекламираа своите капацитети за коалицирање.“
Во зависност од тоа колку ќе биде тесна разликата, може да се отвори патот за идни предвремени избори, додаде тој.
Според неговиот колега, аналитичар, Владимир Божиновски, следната администрација ќе го задржи правецот на домашните прашања, вклучително и економијата, но може да дојде до промена во надворешната политика. 
„Владата ќе ја активира македонската дипломатија, обидувајќи се да ги надмине разликите со Грција во врска со прашањето на името. Тоа ќе го отвори патот за членството во НАТО и почетокот на преговорите за членство во ЕУ“, рече Божиновски. 
Изборната кампања беше тешка борба и честопати имаше негативен тон. Истата ја зголеми и употребата на Фејсбукот и другите социјални мрежи, при што кандидатите и партиите ги користеа за да пласираат информации за предизборните настани, партиските поддржувачи на митинзите и за жестоки напади на политичките противници.
Сите партии се обидуваа да им се додворуваат на гласачите ветувајќи им дека ќе поттикнат развој. Социјалдемократите се фокусираа на зголемување на земјоделските субвенции и градење патишта, истовремено инсистирајќи на потребата за прогресивен даночен систем кој ќе овозможи сиромашните да плаќаат помалку даноци во споредба со богатите. 
ВМРО-ДПМНЕ, од друга страна, вети намалување на даноците, особено во туристичкиот сектор, каде што предвиде намалување на истите од 18 на 5 отсто. Партијата, исто така, вети зголемување на платите и пензиите за 20 отсто во текот на следните четири години, зголемување на субвенциите за земјоделците и за семејните станови, и завршување на 1.200 проекти. 
Во текот на втората половина од изборната кампања се случија бројни преминувања од коалицијата на Груевски, при што помалите десничарски партии -- ВМРО-НП на поранешниот премиер Љупчо Георгиевски и Обединети за Македонија на поранешниот министер за внатрешни работи Љубе Бошковски -- рекоа дека ќе бараат договор со опозицијата.
Меѓу албанските партии, дебатата се фокусираше главно на тоа дали обврските од Охридскиот рамковен договор се исполнети и на правењето на албанскиот јазик втор официјален јазик. Некои кандидати предложија укинување на унитарниот карактер на македонската држава заради формирање федерација меѓу Македонците и Албанците.
За земја која ги утврди своите надежи за интеграција, спроведувањето на изборите може да биде исто онолку важно колку и самиот исход.
„На овие избори, Македонија мора да покаже дека достигна демократска зрелост. Дали тоа ќе се случи, зависи од владата, но исто така и од однесувањето на опозицијата. Очигледно, ние, гласачите, ќе придонесеме за успехот на изборите“, рече скопјанецот Никола Велевски (53) за SETimes. 
