02/03/2006
Од Берта Фониќи во Приштина и Игор Јовановиќ во Белград за Southeast European Times -- 02/03/06
Специјалниот претставник на ОН за разговорите во врска со статусот на Косово, Марти Ахтисари, вели дека не очекува моменталните политички промени во Приштина да влијаат врз преговорите. 
„Очекувам да продолжиме со процесот и мислам дека ова нема да има никакви негативни последици врз нашиот процес“, изјави Ахтисари во средата во Приштина, неколку часа по објавувањето на веста дека косовскиот премиер Бајрам Косуми поднесува оставка и дека е сменет претседателот на парламентот, Неџат Даци. 
Ахтисари, кој се наоѓа во тридневна посета на покрината, одби да коментира за овие настани. „Владата и политичкото раководство се тие што треба да одлучат како ќе се организираат. Тоа не е моја должност“, рече тој. 
Тој пристигна во Приштина по посетата на Белград, каде што оствари разговори со српскиот претседател Борис Тадиќ, со премиерот Воислав Коштуница и со други официјални претставници. 
„Ги замолив [српските] водачи да ги охрабрат косовските Срби да заземат активна улога во преговорите и во косовските институции. Им реков дека разговорите во Виена се добар почеток и ги повикав на континуиран ангажман“, рече Ахтисари. Тој потврди дека директните разговори ќе продолжат на 17-ти март во Виена и рече дека разговорите ќе се фокусираат на локалното финансирање, соработката и односите помеѓу општините, како и на идната организација на разговорите за статусот. 
Културното и верското наследство, малцинските права и економијата ќе бидат следните главни точки на агендата по децентрализацијата, посочи Ахтисари. Тој, исто така, рече дека ќе продолжи со испраќање на технички тимови во Белград и Приштина следната недела, со цел да се отвори патот за продолжување на преговорите за практичните прашања. 
Потребен е поголем напредок во исполнувањето на стандардите на ОН во некои области пред да може да се решава прашањето на статусот, додека во другите области потребни се механизми за решавање на проблемите, рече Ахтисари. Тој додаде дека пронаоѓањето на решенија за косовските проблеми ќе трае многу подолго од конкретните преговори. 
В петок Ахтисари ќе отпатува за Њујорк, за да поднесе извештај во ОН за актуелната ситуација. Потоа тој ќе се врати во Виена. 
По неговото пристигнување во средата во Приштина тој доби одговори од косовското раководство на прашалникот што го испрати Ахтисари на 10-ти февруари. Документот покрива голем број прашања, меѓу кои и малцинските права. 
Тој во средата имаше состанок со косовскиот претседател Фатмир Сејдиу, како и со шефот на УНМИК, Сорен Јесен-Петерсен. Во четврток тој треба да се состане со раководството на косовските Срби, како и со претставниците на другите заедници. На агендата е и состанок со претставниците на Заедницата на косовските општини, на кој ќе се разговара за прашањата поврзани со децентрализацијата. 
