21/06/2006
(Блиц - 21/06/06; AП, Ројтерс, ВОА, Бета, Прес-центар на ОН - 20/06/06)
Косово постигнува напредок и е подготвено да оди напред, рече Сорен Јесен-Петерсен пред Советот за безбедност на ОН во вторникот (20-ти јуни). Повикувајќи на рано и успешно завршување на разговорите за идниот статус на покраината, шефот на УНМИК во заминување предупреди дека одложувањето на одлуката би можело да ја загрози стабилноста и напредокот. 
„Сметам дека по седум години привремена администрација (на ОН) во Косово, општеството е подготвено -- и навистина нестрпливо -- да оди напред, и дека всушност би бил голем ризик да се остави Косово во неизвесност и понатаму“, рече Јесен-Петерсен на неговиот последен брифинг пред заминувањето од позицијата на крајот од овој месец. 
Технички сé уште дел од Србија, Косово е под администрација на ОН од крајот на конфликтот во покраината во периодот 1998-1999 година. Директните разговори предводени од ОН помеѓу српските претставници и претставниците на косовските Срби беа отворени во Виена во февруари, при што клучното прашање на статусот се очекува да биде отворено на крајот од јули. Западните претставници вклучени во процесот сакаат решението да биде постигнато до крајот на оваа година. 
Во последниот извештај на генералниот секретар на ОН, Кофи Анан, за Косово -- за кој расправаше Советот за безбедност во вторникот -- се заклучува дека и покрај тоа што е постигнат одреден напредок во разговорите за статусот, Србите и косовските Албанци и понатаму остануваат длабоко поделени и потребен е компромис. 
Во него, исто така, се истакнува потребата за спроведување на меѓународно одобрените стандарди во осум области, вклучувајќи го и владеењето на правото, демократските институции, малцинските права и економијата. 
Сепак, Јесен-Петерсен рече дека спроведувањето на стандардите е ревитализирано во последниве месеци со новото раководство во покраината. Тој, исто така, го пофали косовскиот премиер Агим Чеку за неговата работа на постигнувањето на стабилен напредок во покраината и допирањето до малцинските групи, особено косовските Срби. 
„И покрај сите напори, останува фактот дека ситуацијата е многу тешка за мнозинството Срби во Косово и дека тие се чувствуваат збунети и изолирани, како и дека тие не знаат што да мислат за иднината“, рече Јесен-Петерсен. „Не гледам како тие може да носат одлуки, врз база на информациите, за нивната сопствена иднина во Косово ако не им се дозволува ниту да учествуваат во демократските процеси таму, ниту на централно ниво, ниту, пак, на локално“, истакна тој, критикувајќи го Белград за неговата „изолаторска политика“. 
Шефот на УНМИК ги повика српските власти да ја повлечат „штетната директива“ со која се обврзуваат косовските Срби што работат во одредени косовски институции да избираат помеѓу нивните белградски и приштински плати. 
Во своето обраќање пред Советот за безбедност, шефот на српскиот Координативен центар за Косово, Санда Рашковиќ-Ивиќ, ги отфрли забелешките на Јесен-Петерсен, велејќи дека косовските Срби треба да им се приклучат на институциите во покраината само ако нивното учество има некакво значење. Според нејзе, покраината постигнала мал напредок за решавање на српските имотни права и човекови права. 
„Правото на преживување на Србите и неалбанското население, јасното малцинство во покраината, е загрозено“, АП ја цитираше нејзината изјава.
Потврдувајќи го противењето на Србија на независноста како можен исход од разговорите за статусот, таа рече дека секое решение „со само два избора“ -- со кое едната страна станува победник, а другата губитник -- не е добро. Решението на косовското прашање треба да се бара низ дијалог и не смее да се наметнува однадвор, додаде таа.
