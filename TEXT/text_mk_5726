25/01/2011
Од Алакбар Рауфоглу за Southeast European Times -- 25/01/11
Меѓународните дипломати во петокот (21-ви јануари) се собраа во отоманската палата од 19-тиот век во центарот на Истанбул, на разговори околу контроверзната иранска нуклеарна програма. Иако дводневните разговори завршија без договор, вратата остана отворена за понатамошни преговори.
Анкара, како посредник во разговорите, не доби место на масата меѓу преговарачките партии -- САД, Велика Британија, Русија, Кина, Франција, Германија и Иран. И некои локални аналитичари велат дека очекувањата на Турција се мали од самиот почеток. 
Гунтер Шимшек (43), колумнист во истанбулскиот Хабертурк, вели дека јавното мислење за Иран е поделено. 
„Од една страна, има некои бизнисмени поддржани од владата, кои имаат економски врски со Иран“, рече тој за SETimes. „Но, други, во основа опозицијата, се прашуваат дали Турција нема поважни проблеми.“ 
Билатералните врски меѓу соседите остануваат релативно блиски. Во текот на изминатите неколку години, трговијата и инвестициите се во подем.
Но, според Шимшек, проблемите на Иран со остатокот од светот влијаеја на ставовите во Турција. „Има луѓе во двете земји кои го сметаат учеството на Турција [во преговорите] за хендикеп“, вели тој.
Арзу Челалифер Екинчи, аналитичарка во Меѓународната организација за стратешко истражување УСАК, смета дека политиката на Анкара во однос на Иран е „одлична теоретски, но многу тешка во практиката“. 
„Повеќето луѓе тука гледаат олеснувачки актер, а не посредник, во учеството на Турција во иранските преговори“, рече таа за SETimes, додавајќи дека Турција се чини оти ќе изгуби најмногу доколку работите се влошат. 
„Ако Иран управува со своите сопствени нуклеарни оружја, тоа нема да влијае само на Иран, туку во регионот ќе отпочне и ривалство. Дополнително, некои луѓе кои веруваат дека Турција е под политичко влијание на Иран ја гледаат ситуацијата дури и како полоша“, рече таа. 
Додека Западот применува санкции, Анкара се обидува да профитира од своите дипломатски врски, рече Екинчи.„Оваа политика е поддржана од мнозинството од турскиот народ, кои сакаат мирен Иран“, додаде таа.
Итамар Рабинович, поранешен израелски амбасадор во САД, верува дека Турција најверојатно нема да биде ефикасен посредник, бидејќи во моментов е премногу блиска до Техеран. 
„Ставот и интересот на Анкара за иранската нуклеарна програма се сложени“, рече Рабинович за SETimes. 
„На крајот на краиштата, Анкара не сака Иран да има нуклеарен арсенал, но Анкара се доближи до иранско-сириската оска во блискоисточната политика и не сака ниту воен напад, ниту остри санкции да бидат наметнати врз Иран“, додаде тој. 
