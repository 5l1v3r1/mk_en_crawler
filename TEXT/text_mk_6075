04/11/2010
Од ХК Цанис за Southeast European Times во Атина -- 04/11/10
Важноста на престојниот прв круг локални и регионални избори во Грција в недела (7-ми ноември) драстично се зголеми на крајот од минатиот месец, по укажувањето на премиерот Јоргос Папандреу дека слабите резултати на кандидатите поддржани од неговата владејачка партија ПАСОК можат да доведат до предвремени избори. 
Говорејќи пред нешто повеќе од една година откако неговата социјалистичка партија дојде на власт на местото на централнодесничарската влада на Костас Караманлис, Папандреу на 25-ти октомври објави дека не е заинтересиран за одржување предвремени избори. 
„Ако резултатите на локалните избори се додадат на некои други параметри и добиеното води до ќор-сокак, а со оглед на тоа што во демократијата нема ќор-сокак, тогаш суверениот народ мора да земе збор“, рече премиерот. 
Последователните изјави од министрите на владата и владините портпароли ги тргнаа сите недоразбирања во врска со привидението на предвремените избори. Во каскадата на медиумско покривање и партиски митинзи што следеа, Папандреу објасни дека слабите резултати ќе се толкуваат како „антимеморандумски“ глас на протест, упатување на 110-те милијарди евра, потпишани од грчката влада со „тројката“ ЕУ-ЕЦБ-ММФ во мај.
Поради тоа, рече тој, грчкиот „пат кон заздравувањето“ ќе биде загрозен, со истовремено заслабнување на решеноста на неговата влада за спроведување на реформите во јавната администрација, секторот на социјалното осигурување и пошироката економија.
„Не е паметно да се мисли дека ова е блеф, бидејќи не е“, беше одговорот оваа недела на заменик-министерот за култура, Телемачос Хитирис, кадар на ПАСОК од редот на ветераните и човек од потесното окружување на Папандреу.
Партиите од десницата и левицата брзо ги оцрнија изгледите за предвремени избори како „уцена“, „дилеми на уцена“ и „интриги на страв“. 
„Г-дин Папандреу му се заканува на народот дека ако гласаат против неговите кандидати, ќе свика [предвремени] избори“, одговори во средата водачот на Нова демократија, Антонис Самарас. „Од кои причини? За да можат тие [гласачите] да гласаат против него? Ја напушта ли тој [власта]? А зошто да се плашиме?“ 
Пред да се зголемат политичките влогови, општите и регионалните избори од неделата беа важни за реформата на административната мапа на државата. Пеесет и четири префектури беа споени во 13 региони, вклучително и регионот на Атика (голема Атина), кој опфаќа скоро половина од 11-те милиони жители во земјата. 
Спојувањата на општините низ цела Грција, дел од планот „Каликратис“ усвоен од владата на Папандреу, се сметаат за начин да се намалат трошоците, да се понудат поефикасни и поцентрализирани служби, како и да се намали безначајната корупција на „малите градови“.
Запрашан дали изјавите на Папандреу ќе влијаат на трката, актуелниот градоначалник на Атина и поранешен министер на Нова демократија (НД) Никитас Какламанис беше решителен. 
„Сметам дека тие ќе имаат влијание. Но, не на начин на кој очекува премиерот. Грчкиот народ сега е свесен дека политиката не може да се практикува врз основа на реструктуирање на долгот, изнуда или лажни документи. Политиката се практикува, и развојот се постигнува, преку иницијативи, а не закани. Наводната дилема како премиерот ја претстави го одразува неговиот очај“, рече за SETimes во вторникот Какламанис, поранешен министер за здравство, познат по отвореното зборување.
Обратно, кога беше запрашан дали изборите се претворени во референдум за моменталната динамика или ќе послужат како гласање за доверба на владата, главниот противник на Какламанис, Јоргос Каминис, поддржан од ПАСОК, рече: „Одговорот е многу едноставен: Нашата коалиција не е поддржана само од ПАСОК, за граѓаните да ја сфаќаат како таква ... Премиерот, од своја страна, како шеф на владата, мора да се справува со големите национални прашања, како на домашен, така и на меѓународен фронт; затоа, поради економската криза, тој ја формулира својата политика на неколку нивоа, и со многу дилеми.“
Воздржаниот Каминис, политички новодојденец кој од неодамна не е повеќе на високата функција народен правобранител на Грција, изјави за SETimes дека неговата четирипартиска коалиција ги надминала безначајните партиски дилеми или партиски линии. 
„Имено таа има еден предлог: да се спаси Атина“, рече тој.
Во многу важната и жестоко оспорувана трка во регионот на Атика, друг политички новодојденец смета дека „изборната дилема“ на Папандреу ќе биде игнорирана од гласачите, додека водачот на НД ја повтори позицијата на Самарас дека предвремените избори ќе бидат „негативен настан“ поради тековната политичка криза.
„Изјавите на премиерот влијаат претежно на општата политичка клима во Грција, а помалку на општинските и регионалните избори на 7-ми ноември. Г-дин Папандреу ... смета дека нашол политички излез [од кризата], префрлајќи го товарот на одговорноста на граѓаните“, рече за SETimes во средата Манос Елефтериадис.
Елефтериадис, кој е на листата на кандидатот поддржан од НД за шеф на регионот на Атика, рече дека одлуката за претворање на изборите во „референдум“ за владината политика им овозможува „на граѓаните да се искажат себеси, посочувајќи го посакуваниот начин за извлекување на земјата од кризата и приклештувањата на меморандумот“. 
