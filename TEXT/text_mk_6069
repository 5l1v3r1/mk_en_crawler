04/05/2011
Од Алакбар Рауфоглу за Southeast European Times -- 04/05/11
Првата група бегалци кои бегаат од насилствата на сириското востание се појави на турската граница кон крајот на минатата недела, и предизвика загриженост за можни масовни приливи на бегалци. Анкара веќе постави камп за околу 300 Сиријци во јужната провинција Хатај. 
Но, некои, вклучувајќи го и Хикмет Четин, поранешен министер за надворешни работи и претседател на парламентот, стравуваат дека постои многу реална можност за масовен егзодус во блиска иднина, кој би можел да ги дестабилизира Турција и Сирија, земји кои неодамна ги поправија врските. 
„Изгледа како нашата влада да претпочита свое сопствено пријателство со режимот на Башар Ал-асад, наместо да ја заземе страната на народот“, рече тој за SETimes, и додаде дека ниту Сирија, ниту целиот Блиски Исток, „нема да бидат повторно исти“. 
„Треба отворено да му објасниме на режимот на Асад дека никој не може да ги реши проблемите со луѓето со употреба на сила“, рече тој, и ја повика Анкара во преден план да ги има националните интереси. 
На дипломатски фронт, Турција, минатата недела, испрати претставници во Дамаск, додека Националниот совет за безбедност се состана на „самит за бегалците“ во петокот (29-ти април) и ја повика „пријателска Сирија“ да го запре насилството. 
Гокан Дургун, пратеник од главната опозициска Републиканска народна партија од Хатај, претпоставува дека дијалогот со Сирија не функционира, бидејќи Асад ги игнорира сите. Тој стравува дека немирите веќе им наштетиле на пограничните области. 
„Започнавме да го чувствуваме нивното влијание врз економијата“, рече Дургун за SETimes, и истакна дека многу од неговите пријатели од Хатај, кои инвестирале во Сирија откако визниот режим беше избришан, ги изгубија своите пари. „Наместо оваа сезона овде да гледаме туристи од Сирија, ние добивме бегалци“, рече тој. 
Дургун предлага владејачката Партија на правдата и развојот (АКП) да преземе иницијатива и да посредува во дијалогот меѓу режимот на Асад и народот, наместо да нуди само „пријателски совет“.
Абдулади Каја, пратеник на АКП од Хатај, предвидува релативно мало влијание во регионот од немирите во Сирија. 
„Турското срце, а особено срцето на Хатај, бие со Сирија“, рече тој, додавајќи дека тие сакаат „логични реформи таму, а не насилство“... и дека „нашите политичари во Анкара се насочени кон таа цел“.
Што се однесува до бегалците, „Се разбира, ние ќе ги третираме од хуманитарна перспектива“, рече Гејбула Рамазаноглу, советник на премиерот Реџеп Тајип Ердоган, за SETimes. 
Осман Бахадир Динчер, сириски аналитичар во анкарската Меѓународна организација за стратешко истражување (УСАК), вели дека фактот оти бегалците избегаа во Турција само ја забрзува дипломатската активност на Анкара. 
„Владата ја разбира својата улога во Сирија, но ова е тест за Турција“, рече тој за SETimes, додавајќи дека ако Анкара не успее во својот дијалог со Асад, тоа ќе биде загуба за целиот арапски свет. 
„За разлика од Египет и другите, во Сирија нема сила која ќе управува со земјата во привремениот период. Затоа, должност на Анкара е да го убеди Асад дека има излез за него.“
Ако тоа не функционира, предупредува Динчер, приливот сириски бегалци -- вклучително и Курди -- може да предизвика поголеми етнички проблеми во Турција.
