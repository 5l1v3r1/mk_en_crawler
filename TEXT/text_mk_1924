02/09/2004
Од Бет Кампшрор за Southeast European Times во Сараево - 02/09/04
Долгометражниот филм на бугарскиот режисер Зорница Софија „Мила од Марс“ ја освои наградата Срцето на Сараево на 28-ми август, заедно со паричната награда од 25,000 евра -- што беше за првпат доделена на фестивалот за режисерот на победничкиот филм. 
Фестивалот помина долг пат од својот почеток во 1995 година, кога гледачите имаа можност да видат 37 филмови во градот што сé уште се наоѓаше под опсада од страна на единиците на босанските Срби во околните планини. Оваа година на неговите 12 програми беа прикажани повеќе од 17 филмови пред повеќе од 100.000 гледачи. Поголем дел од проекциите беа распродадени пред церемонијата на отворање на 20-ти август, на која беше прикажан најновиот филм на босанскиот режисер Пјер Залица „Денови и часови“. 
Покрај деветте регионални филмови кои се натпреваруваа за наградата од 25.000 евра, пет други беа прикажани во програмата која имаше за цел да им даде поголем публицитет на режисерите од Балканот. 
Во меѓувреме, програмата „Признание за заслуги“ -- која во последниве девет години става акцент врз најдобрите дела на еден странски режисер или актер/режисер како што е Американецот Стив Баскеми -- оваа година ја делеа францускиот режисер Гаспар Ное и поранешниот југословенски режисер Душан Макавејев, кој создаваше „послободни“ филмови, од кои некои беа забранети за време на стариот југословенски режим во 1970-тите. 
Програмата на регионални документарни филмови, исто така, беше проширена на седум последователни денови, од четири дена минатата година, при што беа прикажани 16 филмови. Гледачите најсилно реагираа на двата документарни филмови од Хрватска -- „Увозни гаврани“ и „Среќно дете“. 
Вториот од двата, кој претставува документарец за поранешната југословенска њу-вејв музичка сцена на крајот од 1970-тите и почетокот на 1980-тите години, беше примен со овации на своето распродадено прикажување во скоро обновениот сараевски Национален театар. Режисерот Игор Мирковиќ низ солзи пред публиката рече дека не очекувал таков прием. 
Мирковиќ рече дека го направил својот филм како одговор на фактот дека голем број луѓе во Хрватска се обидуваат да заборават дека некогаш биле дел од Југославија, а со тоа тие, исто така, ги бришат и своите позитивни искуства -- како што е посетата на различни приморски градови и слушањето на домашните групи на почетокот од 1980-тите -- од своите сеќавања. 
„Мислев дека можеби ако ја чујат музиката, тие ќе речат „А, да ... Се сеќавам на таа песна“, рече тој. 
Други важни настани на овогодинешниот Сараевски филмски фестивал беа и: прикажувањето на контроверзниот филм на американскиот режисер Мајкл Мур „Фаренхајт 9/11“ и кусата посета на американскиот актер/режисер Џон Малкович и францускиот актер Жерар Депардје, кои имаа свои филмови на фестивалот. 
Исто така, на фестивалот накусо се појави и режисерот Данис Тановиќ, роден во Босна, кој се смета дека ја покрена филмската индустрија на Босна и Херцеговина со својата црна комедија во врска со конфликтот 1992-1995 година, филмот „Ничија земја“, која го освои Оскарот за најдобар странски филм во 2001 година. 
„Мислам дека ова е најголем фестивал досега и мислам дека е важно тој да остане на ова ниво -- Не мислам дека структурите на Сараево можат да се справат со нешто поголемо од ова“, рече тој за сараевскиот дневен весник <I>Ослобоѓење</I>. „Регионалната програма е навистина важна работа, особено за режисерите и луѓето кои работат на филмот во овој регион. Од друга страна, многу е важно луѓето да имаат можност да го видат најдобриот документарен филм што е направен во изминатата година.“ 
