27/03/2009
Општина Зеница во Босна и Херцеговинa (БиХ) и казакстанскиот оператор на гас КазТрансГас потпишаа меморандум на разбирање на 19-ти март за изградба на нова термоцентрала. Термоцентралата ќе има капацитет од 250 мегавати, од кои 170 мегавати ќе бидат за системот на централно греење на Заница. Вкупната инвестиција изнесува 250 милиони евра. Зеница и КазТрансГас планираат поделба на заедничкото претпријатие во сооднос 25:75. 
*** 
 Кипар започна неколку големи инфраструктурни проекти во март, објави министерот за комуникации и работи, Никос Николаидес. Тој објави дека владата ги доделила договорите за изградбата на втората обиколница во Пафос, вредни околу 6,8 милиони евра. Планерите предвидуваат негово завршување за 14 месеци. Владата, исто така, одвои 5 милиони евра за поправки на патот во Пафос.
*** 
 Грчкиот министер за развој, Костис Хацидакис, на 19-ти март објави проект за трансформирање на малиот северен егејски остров Агиос Ефстратиос во „зелен остров“ со исклучиво користење обновливи енергетски извори. Пилот-проектите вредни 10 милиони евра ќе завршат до крајот на годинава, вели министерот.
*** 
Агенцијата за рангирање Мудис на 20-ти март го потврди долгорочниот рејтинг на странската валута во Бугарија на Баа3, со стабилни изгледи. Фискалниот сектор останува здрав, и Бугарија е во релативно подобра позиција за соочување со негативни економски случувања оваа година.
*** 
Европската комисија одобри грант од 2,5 милиони евра за пет главни општини во Косовo. Со грантот ќе се финансираат проектите за развој на инфраструктурата и земјоделството. 
*** 
Европската комисија го одобри пакетот финансиска помош од 120 милиони евра, за буџетот на Србија, објави вицепремиерот Божидар Ѓелиќ во вторникот (24-ри март). Парите ќе дојдат од ИПА, српскиот предпристапен фонд, и ќе бидат дел од програмата од 3 милијарди евра за која Белград преговара со ММФ. 
*** 
 Хрватската влада одобри ревизија на буџетот за 2009 година во средата (25-ти март). Истата ги скрати трошоците во новиот предлог-буџет за 720 милиони евра, на 16,4 милијарди евра, истовремено намалувајќи ги очекуваните приходи за 1,08 милијарди евра, на 15,5 милијарди евра. 
 (Разни извори – 20/03/09-27/03/09) 
