17/12/2009
(Блиц - 17/12/09; АФП, ДПА, АКИ, Радио Холандија, ИПС, Бета, Б92, српска влада - 16/12/09)
Холандскиот министер за надворешни работи, Максим Верхоген, ја искажа поддршката на својата земја за аспирациите на Србија за пристапување во ЕУ за време на еднодневната посета на Белград во средата (16-ти декември). Но, тој, исто така, ја повика земјата да ги фати преостанатите двајца бегалци обвинети за воени злосторства, кои ги бара Меѓународниот кривичен трибунал за поранешна Југославија (МКТЈ), особено поранешниот воен командант на босанските Срби, Ратко Младиќ. 
„Холандија и јас лично цврсто веруваме во европската иднина на Србија“, рече Верхоген по разговорите со српскиот колега Вук Јеремиќ. „Од клучна важност за Србија е да продолжи да прави сé што е неопходно во соработката со Хашкиот трибунал и да ги уапси и екстрадира последните преостанати бегалци, вклучително и Младиќ.“
Србија му предаде повеќе од 40 случаи на воени злосторства на МКТЈ во последниве години. Поранешниот политички водач на босанските Срби Радован Караџиќ беше на врвот на листата на најбарани обвинети за воени злосторства на Трибуналот на ОН, додека не беше фатен и префрлен во Хаг во јули 2008 година. Тој беше уапсен во Белград, каде што живеел под лажниот идентитет на Драган Дабиќ. 
Со тоа, Младиќ и политичкиот водач на хрватските Срби од времето на војната, Горан Хаџиќ, останаа единствените обвинети на МКТЈ кои се сé уште на слобода. Двајцата се верува дека се кријат во Србија.
Властите таму велат дека не знаат каде се наоѓаат бегалците, но инсистираат на тоа дека тие вложуваат максимални напори за нивно апсење. 
Јеремиќ во средата му рече на својот холандски колега дека членството во ЕУ претставува приоритет за неговата земја и дека е целосно посветена на исполнувањето на обврските кон МКТЈ.
„Нашата соработка со Хашкиот трибунал ќе трае додека не биде целосно завршена, што значи додека веќе нема бегалци на слобода“, рече министерот.
Србија потпиша Спогодба за стабилизација и асоцијација (ССА), вклучително и Привремен трговски договор со ЕУ во април 2008 година, што е прв голем чекор кон членството во блокот од 27 држави. Но, договорот беше веднаш блокиран од страна на Холандија поради тоа што земјата не успеа да ги предаде најбараните обвинети на МКТЈ. 
Холандија го деблокираше спроведувањето на трговскиот пакт претходно овој месец, откако главниот обвинител на Трибуналот, Серж Брамерц, даде позитивна оценка за соработката на Србија со институцијата во својот двогодишен извештај до Советот за безбедност на ОН. Тој, исто така, истакна дека апсењата на Младиќ и Хаџиќ останаа „најкритичниот аспект“ во односите на МКТЈ со Белград.
Јеремиќ во средата изрази уверување дека следниот извештај на Брамерц ќе биде уште попозитивен отколку оној на 3-ти декември.
За време на својата прва посета на Белград во последниве две години, Верхоген рече дека Холандија внимателно ќе го следи напредокот на Србија и другите балкански земји во исполнувањето на критериумите на ЕУ за членство, ветувајќи „строга, но правична“ оценка. Холанѓаните, рече тој, ќе ѝ дадат финансиска и политичка помош на Србија во тој процес.
Соработката со МКТЈ, односите меѓу двете земји и ситуацијата на Балканот, беа меѓу прашањата за кои Верхоген, исто така, разговараше во средата со српскиот претседател Борис Тадиќ и вицепремиерот Божидар Ѓелиќ. 
Холандскиот министер за надворешни работи изјави за белградски Б92 пред неговата посета, дека Холандија ќе ја разгледа можноста за деблокирање на ССА на Србија со ЕУ во јуни. 
