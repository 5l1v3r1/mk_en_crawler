28/03/2012
Енди Дабилис за Southeast European Times во Атина -- 28.03.12
Веднаш штом ја презеде функцијата грчкиот министер за развој, Ана Дијамантопулу, удри на канцеларијата за инвестиции на министерството, откако двајца негови вработени беа уапсени под обвинение за уцена: задржување на договори ако не им се плати мито.
„Мораме да покажеме нулта толеранција кон оние кои ги прекршуваат своите обврски“, рече Дијамантопулу, повторувајќи го честопати употребуваниот рефрен на политичките водачи, кои често започнуваат остри мерки против корупцијата, без резултати. Во ситуација кога финансиската криза ги крши економијата и духот на земјата, таа искажа поинаков тон.
Костас Бакурис, шеф на канцеларијата на Трансперенси интернешнал во Грција, рече дека митото е толку очекувано во земјата што граѓаните не го гледаат како незаконитост. 
„Мораме да ги принудиме луѓето да се однесуваат соодветно и да го спроведуваат законот. Ако има можности [за мито], а луѓето сфатат дека нема последици, ќе продолжат да го прават тоа. Луѓето не можат да продолжат со своите себични начини“, рече Бакурис за SETimes. 
Од плаќање на очекуваното мито на возачката комисија за да добијат возачка дозвола, па сé до плаќање дополнителни пари за државен лекар со цел да обезбедат подобра нега, и давање на сеприсурниот „факелаки“ -- плико со кеш -- на државен службеник или приватен професионалец, Грција е толку исполнета со корупција, што истата се чини вградена во структурата на земјата.
Митото има своја цена, рече Бакурис, кој претходно изјави за СКАИ телевизија дека, „Во некои случаи, законите всушност го оправдуваат митото“, бидејќи има нејасни регулативи и дупки кои им овозможуваат на прекршителите да избегнат казна.
„Теоретски, Грција изгледа како да е во ред“, рече тој. „Но, во реалноста, законите се кршат и тие што го кршат законот се легитимизираат“, рече Бакурис, истакнувајќи дека Грција страда од „криза на вредностите“.
„Со кризата, борбата против корупцијата беше мала, но сега се случуваат и некои добри работи. Почнуваме да гледаме некои дејства на спроведување на законот. Луѓето не можат да продолжат со корупцијата или ќе има последици. Мнозинството сфаќа дека начинот на кој се однесуваме или работиме, социјално неодговорно, ќе нé доведе до катастрофа“, додаде тој. 
Грција се рангираше на 80-то место од 183 земји во индексот за перцепција на корупцијата за 2011 година, под земјите како Саудиска Арабија, Тунис и Куба. Бугарија беше единствената земја што се рангираше подолу во ЕУ и Западна Европа. Судството, медиумите и бизнис светот се најподложни на корупција, се вели во извештајот.
Диомидис Спинелис, поранешен претставник на Министерството за финансии, ги налути даночните службеници, обвинувајќи дека нивната професија е обземена од корупција, и ги повика Грците да ги пријават онлајн случаите на мито, изнуда и уцена.
Атинскиот весник Катимерини објави дека е стандардна практика официјалните претставници да побараат дел од кои било државни средства за договорите што им се доделени, вообичаено меѓу 2 и 4 отсто. 
Грчкиот Ревизорски суд откри дека 658 милиони евра биле незаконски потрошени во 2009 година со доаѓањето на економската криза, вклучително и договори доделени без тендерска процедура, незаработени бонуси и договори на приватни договарачи за работа што требало да биде извршена од јавните службеници. Никој не е судски гонет, но на луѓето кои зеле незаконски пари им било побарано да ги вратат.
Димитри Сотиропулос, професор по политичка социологија на Универзитетот во Атина и соработник-истражувач во Грчката фондација за европска и надворешна политика, рече дека Грција можеби сé уште ќе се менува, посочувајќи на внатрешното чистење на Дијамантопулу.
„Таа целосно го реорганизираше правецот за приватните инвестиции“, рече тој за SETimes. „Не мислам дека сите сакаат да земаат мито. Има енклави на корупција, вклучително и луѓе кои тешко се фаќаат бидејќи има договори под маса.“
