28/01/2013
Круно Картус за Southeast European Times во Осиек -- 28.01.13
Претставниците во Загреб и руското претпријатие Гаспром постигнаа договор за учество на Хрватска во проектот Јужен тек, нешто што се очекува значително да го зајакне енергетскиот пазар на Хрватска. Гаспром и хрватското државно претпријатие за гас Плинакро ќе изградат гасовод Јужен тек во Хрватска, за да го снабдува пазарот на гас во земјата.
Гаспром најави дека договорот е само почеток на руските инвестиции во енергетскиот сектор на Хрватска.
„Гаспром сака стратешко партнерство со Хрватска, со изградба на гасоводот Јужен тек, зголемен дотур и пониски цени на гасот за економијата и граѓаните“, рече Алексеј Милер, генерален директор на Гаспром, по состанокот на 17-ти јануари во Загреб со хрватскиот претседател Иво Јосиповиќ, министерката за надворешни работи, Весна Пусиќ, и министерот за економија, Иван Врдољак.
Според акцискиот план за изградба на гасоводот меѓу Гаспром и Плинакро, проектот ќе почне во јули 2015 година, а првиот прилив е предвиден за декември 2016 година. Очекуваната вредност на проектот е 60 милиони евра.
Гаспром најави дека ќе извезува најмалку 2,7 милијарди кубни метри гас годишно во оваа балканска држава. Кракот за гас на Јужен тек е планирано да влезе во Хрватска во близина на Вуковар, кој се граничи со Србија, и ќе се движи паралелно со постојниот гасовод за Славонски Брод.
Милер рече дека соработката меѓу Гаспром и Хрватска значи „голем потенцијал за соработка во енергетскиот сектор“, додека Пусиќ потврди дека „Хрватска стои цврсто зад овој договор“.
Директорот на Гаспром додаде дека претпријатието може, исто така, да го зголеми дотурот на гас за хрватските термоцентрали, да инвестира во нови електроцентрали и да го зголеми дотурот на моторен гас по намалена цена.
Ненад Кукуљ, експерт за енергија во хрватското Здружение за гас, изјави за SETimes дека руското претпријатие може да стане сериозен конкурент на хрватскиот пазар.
„Пазарот е отворен. Како најголемо претпријатие за гас во светот, Гаспром е сериозен конкурент на пазарот на природен гас. За понатамошно интензивирање на конкуренцијата во дотурот, треба да се изгради терминал за [течен природен гас] со цел да се обезбеди расположливост на гасот од целиот свет“, рече Кукуљ.
Поткрепа за ова, според него, е понудата на Гаспром од 20 отсто пониска цена на гасот за Петрокемија, единствената фабрика за минерално ѓубриво, со годишен производствен капацитет од 1,2 милиони евра.
„Другите ќе мора да го следат трендот ако сакаат да останат конкурентни. Гасот за домаќинствата е сè уште под пазарната цена, така што тешко дека останува простор за кратења на цените“, рече Кукуљ за SETimes.
Според Љубомир Аксентијевиќ, советник на српското Министерство за енергија, Србија ќе има профит од 200 милиони евра од Гаспром за концесијата на транзитниот правец за гасот на нејзината територија.
