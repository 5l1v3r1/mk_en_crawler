28/03/2007
Од Беким Греицевци за Southeast European Times во Приштина – 28/03/07
Во извештајот поднесен во понеделникот (26-ти март), претставникот на ОН Марти Ахтисари пред Советот за безбедност на ОН рече дека независноста, надгледувана од страна на меѓународната заедница, претставува единствено остварливо решение за Косово. Препораките на поранешниот фински претседател уследија по неколкумесечните разговори помеѓу Белград и Приштина, кои не успеаја да го премостат суштинскиот јаз помеѓу двете страни. 
Пораки на поддршка за планот дојдоа од генералниот секретар на ОН, Бан Ки Мун, американскиот Стејт департмент, Велика Британија, претседателството на ЕУ и од НАТО. Во Приштина, косовското раководство на етничките Албанци ја поздрави изјавата на Ахтисари и, исто така, се обиде да допре до српската заедница во покраината. 
„Независноста на Косово ќе биде во служба на сите граѓани, како на албанското мнозинство, така и на малцинските заедници. Таа ќе биде во служба на мирот, стабилноста и целокупната благосостојба на нашата земја“, рече претседателот Фатмир Сејдиу. 
Косовскиот премиер Агим Чеку ги повика стоте илјади Срби во покраината да го прекинат бојкотот на локалните институции и да го прифатат планот на Ахтисари. Србите „се срдечно добредојдени во нашето општество, тие се срдечно добредојдени да ја градат заедно со нас иднината“, рече тој. 
Несрпското малцинство во Косово рече дека ја поддржува идејата за надгледувана независност. Демократската партија на косовските Турци рече дека планот на Ахтисари ги обезбедува сите услови за егзистенцијата на турската заедница -- како што се јазикот, културата и образованието. 
Но, косовските Срби и властите во Белград и понатаму изразуваат надеж дека Москва ќе го блокира одобрувањето од страна на Советот за безбедност на планот и ќе извршат притисок за понатамошни разговори за статусот. 
„Русија ќе го блокира одобрувањето на новата резолуција за Косово додека не се најде прифатливо решение за двете страни“, рече Оливер Ивановиќ, истакнат водач на косовските Срби.
Во вторникот српскиот премиер Воислав Коштуница издаде соопштение во кое се вели дека Русија ќе го поништи планот на Ахтисари со „историско вето“. Тој рече дека е убеден оти ова ќе води кон нови преговори со нови посредник на ОН. 
Рускиот министер за надворешни работи, Сергеј Лавров, пак, се чини како да не сака да го врзи Кремлин со разврската на Советот за безбедност. Тој за новинарите изјави дека Москва сé уште го проучува планот. „Сметам дека е прерано да се каже кој ќе гласа и како“, рече Лавров. 
Во Брисел, генералниот секретар на НАТО, Јап де Хоп Шефер, рече дека членовите на Алијансата ги надминале сите разлики во врска со Косово и сега едногласно го поддржуваат планот на Ахтисари. Постои „јасно и силно чувство на единство“ околу ова прашање, изјави тој за новинарите по состанокот на Северноатланскиот совет (НАЦ). 
Де Хоп Шефер, исто така, изрази надеж дека Советот за безбедност ќе го реши косовското прашање во рок од неколку недели или месеци. „Нема потреба да се брза со ова преку Советот за безбедност, но, од друга страна, не треба да има ниту непотребно одложување“, рече тој. Советот очекува да ја одржи својата прва официјална расправа за планот на 3-ти април.
Шефот на НАТО потврди дека прашањето на статусот е тешко за Белград, но рече дека НАТО е подготвен да инвестира во своите врски со Србија во рамките на програмата Партнерство за мир. 
Американскиот државен потсекретар, Николас Барнс, кој присуствуваше на состанокот на НАЦ во вторникот, рече дека и покрај тоа што се очекува тежок период во Советот за безбедност на ОН, решението, најверојатно, ќе биде најдено до мај. Тој рече дека Вашингтон ги поддржува предлозите на Ахтисари и се противи на идејата за понатамошни преговори.
„Ние нема да бидеме отворени за какви било суштински измени на планот на [Ахтисари]“, рече Барнс. 
