08/07/2009
САРАЕВО, Босна и Херцеговина (БиХ) -- Србија во вторникот (7-ми јули) екстрадираше поранешен армиски војник во Сараево, каде што се бараше за убиствата на 23 муслимански цивили за време на конфликтот во периодот 1992-1995 година. Зоран Мариќ, поранешен припадник на армијата на босанските Срби, беше екстрадиран врз основа на меѓународната потерница што ја издадоа властите во Сараево. Жртвите, вклучително и жени и деца, беа одведени од своите села во близина на градот Јајце и беа убиени на 10-ти септември 1992 година.
Во другите вести од вторникот, масовна гробница со остатоците на најмалку шест лица беше откопана во Коричански Стијене. Тие е можно да биле доведени од Приедор и убиени во август 1992 година.
Во меѓувреме, Трибуналот на ОН во средата го отфрли аргументот на поранешниот водач на босанските Срби Радован Караџиќ дека не треба судски да се гони поради наводниот договор за имунитет за кој вели дека го постигнал пред години со поранешниот американски претставник Ричард Холбрук. Судот објави дека дури и да имало договор, истиот немал правна основа, и судењето на Караџиќ треба да продолжи.
Во меѓувреме, во Србија, две воени лица загинаа кога нивниот „миг-29“ се урна во близина на аеродромот во Батајница. Трет војник беше повреден за време на рутинскиот лет. (ББС - 08/07/09; AФП, РТРС, СРНА, МИА, РТС, Б92 - 07/07/09)
