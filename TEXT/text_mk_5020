15/01/2010
Од Јусуф Рамадановиќ за Southeast European Times во Сараево – 15/01/10
Главната комисијата на Европскиот суд за човекови права (ЕЦХР) минатиот месец ја донесе долгоочекуваната пресуда во случаите на Јакоб Финчи и Дерво Сејдиќ против Босна и Херцеговина (БиХ). 
Финчи е познат политичар во БиХ, популарна личност и водач на еврејската заедница во земјата. Тој е директор на Ла Беневоленција, еврејска добротворна организација, и директор на државната Агенција за цивилна служба. Сејдиќ е активист на Ромскиот совет во БиХ.
Во обврзувачката пресуда се заклучува дека уставот на Босна и Херцеговина е дискриминаторски кон граѓаните кои не припаѓаат на еден од трите конститутивни народи во земјата: Хрватите, Србите или Бошњаците. Пресудата, исто така, повикува на хармонизација на уставот со основните принципи на Европската конвенција за човекови права.
Финчи и Сејдиу тврдеа дека уставот -- како и Изборниот закон од 2001 година -- им забранува на некои граѓани да се кандидираат за повисоки изборни функции само поради нивното етничко потекло. 
Канцелариите на претседателот и Домот на народите на Парламентарното собрание беа споменати како законски недостапни за одредени етнички заедници. Жалбата беше поднесена во 2006 година.
Уставот на Босна и Херцеговина, кој е вграден во Дејтонскиот мировен договор од 1995 година потпишан од БиХ, Србија и Хрватска, се сметаше за најдобар компромис што можеше да се постигне во тоа време. 
Истиот ги прогласува за главни народи во БиХ Бошњаците, Хрвате и Србите, исклучувајќи ги „другите“ од можноста да вршат високи функции во власта. Терминот „други“ опфаќа голем број етнички малцинства, како што се Ромите, за кои се верува дека ги има околу 70.000, односно се најголемо малцинство во земјата. Еврејското население се вели дека брои нешто повеќе од 1.000 жители. 
БиХ има околу 15 други етнички малцинства: Албанци, Црногорци, Чеси, Италијанци, Унгарци, Македонци, Германци, Полјаци, Романци, Руси, Русини, Словаци, Словенци, Турци и Украинци. Категоријата „други“, исто така, ги вклучува и оние кои претпочитаат да не се идентификуваат со ниедна конкретна група и се нарекуваат себеси „Босанци“. 
Во својата реакција на пресудата, Финчи истакна дека политичките водачи во БиХ се согласиле оти уставот мора да биде преработен за да се усогласи со Европската конвенција за човекови права. Пресудата на ЕЦХР, вели тој, служи како „инструкција во поглед на правецот кој тие треба да го следат“. 
Финчи, исто така, истакна дека ниедна земја досега не отфрлила одлука на ЕЦХР бидејќи тоа би ги ставило во ист кош со државите каде што не постои владеење на законот или истото се игнорира. 
Фадила Мемишевиќ, претседател на Оштеството за загрозени народи на БиХ, ја опиша пресудата како „прв успешен чекор кон отстранувањето на системот на апархејдот воспоставен со Дејтонскиот [договор]“. 
