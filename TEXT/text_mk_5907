17/03/2011
Од Линда Карадаку за Southeast European Times во Тирана – 17/03/11
Кога комунистичка Албанија почна со отворање пред 21 години, режимот се надеваше дека ќе ја задржи власта истовремено воведувајќи реформи. Избра дипломатска стратегија на „еквидистанца“, во која одржуваше односи како со Вашингтон, така и со Москва.
Тој став „доведе до одложување во воспоставувањето дипломатски односи со САД“, рече поранешниот албански дипломат Генц Млоја за SETimes. 
Но, времето не беше на страната на комунистите. Во март 1991 година, кога Албанија и САД потпишаа Меморандум за разбирање во Стејт департментот, албанската делегација вклучуваше претставници на новата опозиција, која дојде на власт една година подоцна.
„Тоа беше првпат да се случи нешто вакво од 1946 година“, рече Млоја. Делегацијата се чувствуваше слободна да поразговара за тешката економска ситуација на Албанија, кршејќи го долготрајното табу според кое можеа да се споменуваат само успесите на комунизмот.
Двата опозициски члена на состанокот беа Сали Бериша, кој е сега премиер на Албанија, и починатиот Грамоз Пашко. Дваесет години подоцна, поранешниот дипломат Млоја му се приклучи на Бериша на церемонијата по повод 20-годишнината од обновените врски со Албанија.
Придонесот на сите за остварувањето на конечниот исход беше важен, според Млоја. „Победникот од повторното воспоставување на односите меѓу Албанија и Соединетите Држави е албанската нација“, рече тој. 
По повод годишнината, американската државна секретарка Хилари Клинтон го окарактеризира настанот од 1991 година не само како пресвртница во билатералните односи, туку и во развојот на албанската демократија.
„Оваа годишнина го одбележува нашето партнерство, не потсетува на постигнатиот напредок и го истакнува ветувањето за иднината на Албанија, особено додека ги преземате чекорите за остварување на целта за членство во Европската унија“, рече Клинтон во соопштението за медиумите. 
Таа додаде дека дури и за време на најмрачните години од Студената војна, Албанците и Американците не ги заборавија своите длабоки врски на пријателство, и таа го пофали напредокот на Албанија за регионалната стабилност и поддршката за Косово.
Во врска со тековниот политички ќор-сокак во Албанија, Клинтон ги повика водачите во владата и опозицијата да работат заедно на придвижување на земјата напред. Таа рече дека тие може да ја задржат одговорноста и транспарентноста и да го зајакнат владеењето на правото и човековите права.
Американскиот амбасадор во Албанија, Александар Арвизу. исто така, го повика опозициските политички сили да најдат начини за соработка, велејќи дека разликите може да бидат извор на сила. 
