19/06/2009
Од Беса Беќири за Southeast European Times во Приштина -- 19/06/09
Првите досега локални избори во Косово, организирани и водени од косовските власти, се закажани за 15-ти ноември, објави претседателот Фатмир Сејдиу по долгите разговори со политичките партии и меѓународните претставници. 
Според уставот, претседателот мора да го објави датумот на локалните избори „не помалку од четири месеци и не повеќе од шест месеци“ пред истекувањето на мандатот на владејачките институции. 
Претходно овој месец Сејдиу побара од Централната изборна комисија (ЦЕЦ), нејзиниот претседател Несрин Лушта, и шефот на Секретаријатот на ЦЕЦ, Џемајл Пеќани, поддршка за првиот изборен процес. 
„Не треба да се фокусираме на датумот, треба да се фокусираме на тоа да имаме слободни, фер, демократски избори“, косовскиот јавен радиотелевизиски сервис РТК го цитираше премиерот Хашим Тачи. 
Тој ја подвлече потребата за релевантни меѓународни набљудувачи на локалните избори, додека Сејдиу апелираше до ОБСЕ во Приштина да помогне со ваквите мерки.
Според Радио Слободна Европа, портпаролката на ОБСЕ во Приштина Ели Флен рече дека учеството на ОБСЕ не е сигурно.
„Сé уште не сме во позиција да кажеме каква ќе биде нашата конкретна улога“, рече таа. 
Белград нема официјален став во врска со изборите. „Мораме да утврдиме, со помош на меѓународната заедница, под какви услови треба да го одобриме српското учество на локалните избори [во Косово], за тие да бидат возможни и реални“, белградски Б92 го цитираше Оливер Ивановиќ, државниот секретар на српското Министерство за Косово. 
Сејдиу ги покани косовските Срби да учествуваат на локалните избори, како важен елемент во политичкиот процес на земјата. 
Тој побара меѓународна помош за охрабрување на учеството на косовските Срби и го предупреди Белград да не биде пречка.
