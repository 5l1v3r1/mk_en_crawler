26/11/2011
Билјана Пекушиќ за Southeast European Times во Белград – 26.11.11
Според ревизорското претпријатие КПМГ, Србија ги надмина сите регионални земји во однос на странските директни инвестиции, вклучително и земјите на ЕУ, Романија и Бугарија. 
Во текот на осум месеци од оваа година, странските инвестиции во српската економија се зголемија на 1,2 милијарди евра. Тоа е околу 560 милиони евра повеќе од истиот период минатата година, што оди во прилог на предвидувањата на финансиските експерти: дека странските инвестиции во 2011 година ќе бидат двојно поголеми од 2010-та.
Еден клучен елемент на привлечноста се поволните даночни политики -- вклучително и најниската корпоративна даночна стапка на доход во Европа -- која не се зголеми и покрај финансиската криза. 
„Во последниве години, Србија успеа да договори и безданочни или преференцијални извозни режими, со земјите или униите кои формираат единствен пазар од преку една милијарда луѓе, во кои извозот може да се врши со или без минимална царина“, рече за SETimes директорот на Агенцијата за инвестиции и извозни промоции (СИЕПА) Божидар Лаганин.
Специјалниот пакет за странските инвеститори вклучува бенефиции кои другите земји во регионот не ги нудат: конкретно, владата плаќа и до 10.000 евра за секое ново работно место, или до 20 отсто од вкупните инвестиции во капитални инвестиции.
Кога станува збор за инвестициите од посебен интерес, предвидени се аранжмани за трансфер на земја или опрема до локациите на трошок на локалните власти. 
Јужнокорејската Јура корпорација отвори три фабрики во Србија во 2010 година, кои произведуваат електрични делови за автомобилската индустрија. За да вработи 1.000 луѓе во фабриката во Лесковац, Јура доби 4,5 милиони евра од српската влада. За да отвори фабрика во Ниш и да вработи 1.500 работници доби 10,5 милиони евра.
„Бизнис условите во Србија се многу добри. На пример, потребно е една година за фабрика во Рача да биде завршена и да почне со работа“, рече за SETimes претседателот на корпорацијата Јура, Ом Де Јал, додавајќи дека неговото претпријатие ќе вработи 5.000 луѓе во Србија до крајот на следната година.
Предноста за инвестициите во Србија е работната сила. Српските работници не се најевтини, но инвеститорите велат дека тие -- поради високото ниво на техничка квалификуваност -- се „најдобар квалитет за парите“ во регионот.
Германскиот Муелбауер холдинг, исто така, работи во Србија. Претпријатието е светски лидер во производствената технологија за изработка на документи за идентификација, и вработува околу 2.000 високоспецијализирани професионалци во Европа и во САД. 
Досега претпријатието инвестираше 10 милиони евра во Србија, а сега гради технолошки парк во Стара Пазова, кој треба да биде европски центар за оваа технологија.
„Предноста на Србија е квалитетната, професионалната, флексибилна и креативна работна сила, поволните трговски договори со одредени земји и брзиот развој во регионот“, рече за SETimes мнозинскиот сопственик на претпријатието, Јосеф Муелбауер.
Државната агенција за странски инвестициски можности моментно има 83 активни инвестициски проекти, и до крајот на годината ќе донесе уште два нови брендови во Србија, од Германија и од Австрија. Тие велат дека тоа се светски водачи во нивните сектори. 
„Следната година, се надевам, ќе реализираме највисоко ниво на отворање фабрики ориентирани на производство досега во Србија и тоа е нешто на што работиме интензивно, рече Лаганин од СИЕПА. 
Тој додава дека следната година претпријатието агресивно ќе се обидува да „го освои“ американскиот пазар, првенствено преку производството на елегантен дрвен мебел.
Светски познатото австриско претпријатие Сваровски доаѓа во Србија. Изградбата на фабриките започнува следниот месец во Суботица, и во нив ќе работат 600 работници, инвестиција вредна 40 милиони евра. 
„Оваа инвестиција потврдува дека Србија претставува регионален водач во привлекувањето странски инвестиции во 2011 година, и тоа ќе продолжи со уште поголем обем следната година“, рече за SETimes министерот за економија, Небојша Ќириќ.
Минатата година Србија, исто така, водеше во регионот со странските инвестиции, со добиени 982 милиони евра во инвестиции, што беше повеќе од Хрватска и Словенија заедно. Покрај тоа, за десет години само тројца инвеститори го прекинаа работењето во Србија.
