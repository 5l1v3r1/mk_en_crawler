20/09/2004
Од Душан Кошановиќ за Southeast European Times во Белград - 20/09/04 
Српските локални избори, кои се одржаа во неделата (19-ти септември) беа обележани со најнизок одѕив на гласачите од воведувањето на повеќепартискиот систем во 1990-тите, при што само 35 отсто од граѓаните со право на глас излегоа на гласање. Умореноста на гласачите, како резултат на честите избори во изминатите две години, се сметаат за причина за слабиот одѕив. Како што предвидоа анкетите, Демократската партија (ДС) на српскиот претседател Борис Тадиќ и ултранационалистичката Српска радикална партија (СРС) добија најмногу гласови. 
Кандидатот на ДС, Ненад Богдановиќ, освои околу 33 отсто од гласовите во трката за градоначалник на Белград, по што следи Александар Вучиќ од СРС, кој доби околу 29 отсто. Вториот круг од изборите ќе се одржи на 3-ти октомври. Зоран Дракулиќ, кандидатот на Демократската партија на Србија (ДСС) на премиерот Воислав Коштуница, освои 15 отсто од гласовите -- што не е лошо за партија чиј рејтинг континуирано опаѓа. Резултатите од изборите за градските советници беа слични. Од 90 места, се смета дека ДС ќе добие 34, СРС 27, ДСС 13, а другите партии 16. 
Богдановиќ рече дека очекува поддршка од сите демократски кандидати во вториот круг, кој е, во суштина, повторување на сценариото од јуни, кога во вториот круг од претседателските избори се натпреваруваа Тадиќ и Томислав Николиќ од СРС.
„Ние се наоѓаме на половина пат до тоа да го претвориме Белград во европска метропола. Сакаме Белград да биде дел од европска Србија. Убеден сум дека белграѓаните нема да гласаат за изолиран Белград во вториот круг, бидејќи изборите за градското собрание, исто така, резултираа со убедливо мнозинство за демократските сили“, рече Богдановиќ. 
Дракулиќ неофицијално објави можна коалиција помеѓу ДС и ДСС на локално ниво. Таквиот тек на настаните би можел да помогне во стабилизацијата на српската политичка сцена, бидејќи Владата тогаш би можела да го избегне притисокот за свикување на предвремени парламентарни избори. Аналитичарите се согласуваат дека тоа конечно би го свртело политичкиот фокус врз усвојувањето на новиот устав, додека парламентарните избори би биле распишани подоцна.
Коштуница рече дека резултатите од локалните избори немаат никакво влијание врз Владата. „Задоволни сме од резултатите и ќе продолжиме да работиме на она што српската Влада го утврди како своја задача -- усвојувањето на новите закони“, рече тој.
Сепак, политичкиот аналитичар Владимир Гоати смета дека резултатите покажуваат различна распределба на власта од онаа во Парламентот. Според него, политичка криза што се заканува да избие на површина може да се реши на три начини. „Еден би бил реконструкција на Владата, другиот е свикување на предвремени парламентарни избори и третата опција е комплетна пасивност од страна на Владата“, рече Гоати. 
Втор круг ќе се одржи и во Нови Сад, главниот град на северната покраина Војводина. Маја Гојковиќ од СРС, со 42 отсто од гласовите, е во водство за осум поени пред кандидатот на ДС, Борислав Новаковиќ. СРС и ДС, исто така, водат и на изборите за советници во собранието на Војводина, со 31 отсто, односно 21 отсто од гласовите. Лигата на војводинските Унгарци и регионалната коалиција Заедно за Војводина постигнаа добри резултати, освојувајќи 11, односно 9 отсто од гласовите.
Другите партии на етничките малцинства, исто така, учествуваа на изборите во неделата, меѓу кои и албанската партија во југоисточна Србија и муслиманските партии во регионот на Санџак. Одѕивот на гласачите во овие области беше повисок отколку во другите делови од републиката. 
