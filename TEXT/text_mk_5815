20/06/2011
Од Ана Вуд за Southeast European Times во Истанбул – 20.06,11
Во 1970-тите неговите касети беа шверцувани преку границата и давани скришум од рака на рака. Сега, песните на курдскиот музичар Сиван Первер може да се слушнат со едно кликнување на глувчето, а изведбите на неговата протестна музика може да се гледаат на профилот „Мај спејс“.
Ваква е промената која социјалните медиуми ја донесоа кај курдското население во Турција, група на која долго време й се оспоруваше правото да се изразува себеси социјално, културно и политички, и која продолжува да се бори за еднакви права како граѓани. Веб-страниците како Фејсбук и Твитер й нудат посебно на младата генерација Курди безбедно средство за изразување и начин да се научат и да се споделат аспектите на нивната култура.
Озгур Учкан, експерт по комуникации и професор на Универзитетот Билги, истакнува дека онлајн политичкиот активизам е поврзан со степенот на политичка репресија со која се соочува населението. Ова, вели тој, објаснува зошто социјалните медиуми се толку важни за оние во земјите како што се Тунис и зошто, во Турција, „курдската младина е понапред од своите турски врсници кога станува збор за политичката свест“.
Месут Ѓул, курдски студент од Адијаман во југоисточна Турција, смета дека искажувањето на неговите курдски интереси и идентитет „е полесно на Интернет, барем засега“. Наведувајќи го социјалниот и политичкиот притисок за асимилација, како и заканата од физичко наследство, Ѓул објаснува дека „додека на интернет можете да најдете безбедна средина, на улиците не можете“. 
Емре Сахин, Курд кој неодамна се вратил во Истанбул откако студирал во САД, бил воспитуван на турски јазик и сега учи курдски. Тој вели дека Интернетот му дава можности да учи за курдската култура и јазик, како што е образовната веб-страница која му ја препорачал неговиот професор по јазик.
Постои огромен број курдски веб-страници на Фејсбук, кои покриваат сé од традиционалниот леб до политиката. Денес, Фејсбук групата Курдска култура има преку 180.000 обожаватели, Курдски јазик преку 27.000 обожаватели, а Курдска историја и цивилизација преку 40.000 обожаватели. 
Но, користа од социјалните медиуми не е ограничена само на зголемената културна свест. Ова е нешто што Аднан Челик, наставник во основно училиште во претежно курдскиот град Дијарбекир, брзо го истакнува тоа. За него, не само како наставник, туку и како активен член на најразлични граѓански организации, ваквите инструменти овозможуваат комуникација со голем број луѓе, организирање настани и ефикасно ширење информации. Добивањето онлајн најнови информации од курдската новинска агенција АНФ, исто така, му овозможува да ги следи настаните кои беа во голема мера игнорирани во главните турски медиуми, вели Челик. 
Ѓул опишува како е да си во странство кога е убиен курдски цивил на политички протест претходно истата година и како е да се следат реакциите на курдската заедница онлајн, со користење на алатката на социјалните медиуми. „Следниот ден се одржаа протести во различни градови, и на интернет можев јасно да ја видам мобилизацијата“, се сеќава тој.
„Подобро можете да следите и да придонесувате за агендата на дебата и изразување во врска со курдското прашање“, вели Челик. „Онлајн, можам да се изразам многу погласно и посилно за голем број ставови и мислења за кои мојата професија на наставник бара да молчам.“ 
Сахин е поколеблив кога станува збор за ефикасноста на социјалните медиуми во неговиот живот и општо, за турските Курди.
„Важно е луѓето да бидат информирани и вестите брзо да се шират“, вели тој, „но, во Турција нема големи промени за оние прашања кои мене ме интересираат и јас не сум сигурен тој кој степен е мојот веб-активизам ефикасен“.
