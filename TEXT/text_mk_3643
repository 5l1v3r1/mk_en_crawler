02/04/2007
Од Давор Коњикушиќ за Southeast European Times во Белград --02/04/07
За време на последните избори, голем број партии ветуваа дека ќе има повеќе жени во следниот парламент. Законодавниот дом е формиран, но ветувањата не се претворија во резултати. Бројот на пратеничките е сé уште под 30 отсто. 
На барање на Европското движење во Србија (ЕМС), весникот Блиц спроведе истражување во кое на читачите им се предлага да изберат женска влада. „Премиер“ на владата е Ружица Ѓинѓиќ, член на Демократската партија (ДП) и вдовица на убиениот премиер Зоран Ѓинѓиќ.
Новиот српски устав повикува на еднаква застапеност на двата пола во собранието, посочува ЕМС. Со 20,4 отсто пратенички, сегашната ситуација не соодветствува со уставното барање. Сепак, ова е подобрување. Во претходниот парламент, бројката изнесуваше само 10,8 отсто. 
„Сите ние се обидуваме да го афирмираме учеството на жените во политиката, но квотите не можат да се исполнат преку ноќ. Во некои помлади партии -- формирани подоцна -- тоа е полесно, но во партиите како што е нашата, која постои 16 години, тешко е да се промени структурата“, рече претставникот на ДП, Милан Марковиќ. Од 64 парламентарци на ДП, само 15 се жени. 
Српскиот премиер Воислав Коштуница смета дека воведувањето на полови проценти не дава резултати. „Јас сум жесток противник на тоа за некои работи да се решава по кодекс, дека изборните листи мора да имаат 20 отсто жени, 10 отсто млади, 5 отсто национални малцинства. Тоа не е добро“, рече тој.
Душан Бајатовиќ од Српската социјалистичка партија вели дека жените мора да се борат за себеси. „Ако некој сака да добие нешто во општеството, како општо правило, тој мора тоа да го украде“, смета тој.
Партија што го исполни своето предизборно ветување е Г17 Плус. Од вкупно девет места во парламентот, седум им припаднаа на жени. Партијата, исто така, има жена заменик-претседател. 
„Г17 Плус ги поддржува конструктивните критики на женската влада и на ЕМС“, рече партијата како одговор на иницијативата на <I>Блиц</I>. „Со наведувањето на позитивни примери, ние можеме да придонесеме за постигнување еднаквост помеѓу мажите и жените во политиката.“
