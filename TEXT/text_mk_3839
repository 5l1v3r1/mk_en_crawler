16/08/2007
(Б92, Ројтерс, АП, РФЕ/РЛ, Ксинхуа, српска влада - 15/08/07; AКИ, Ксинхуа - 14/08/07)
Српските аналитичари во средата (15-ти август) предупредија дека реториката на напаѓање на НАТО може да им наштети на односите на земјата со Алијансата. Неколку високи владини претставници и политичари неодамна дадоа изјави во кои се критикува Запад дека сака да го претвори Косово во „сателит-држава“.
„Не верувам дека некој сосема го загубил умот за да му каже на НАТО дека сега сме непријатели“, белградски Б92 го цитираше Зоран Драгишиќ, еден од водечките српски аналитичари на безбедноста и универзитетски професор. „Не е баш најпаметно да се биде непријател на НАТО.“ 
Во неделата, два дена по отпочнувањето на новите разговори за статусот на Косово, српскиот министер за внатрешни работи, Драган Јоциќ, рече дека „проектот за создавање НАТО држава“ од покраината е најголемата пречка за постигнување решение. 
Министерот за образование, Зоран Лончар, член на Демократската партија на Србија (ДСС) на премиерот Воислав Коштуница, даде сличен коментар во вторникот.
Во средата, во соопштение на српската влада се цитираше министерот за Косово, Слободан Самарџиќ, дека „сега кога треба да започнат новите преговори, од клучна важност е НАТО и САД да го напуштат проектот за создавање сателит-држава во Косово“. 
Тој понатаму вели дека ова била „вистинската цел“ на воената операција предводена од НАТО во 1999 година, која ги принуди силите на Слободан Милошевиќ да се повлечат од Косово. 
Портпаролот на ДСС, Бранислав Ристивојевиќ, предупреди дека Србија повеќе нема да сака да гради блиски врски со ЕУ или НАТО, ако Запад му дозволи на Косово да се отцепи. 
Ваквите изјави, од официјални претставници на земја што помина четири години обидувајќи се да се приклучи на програмата на НАТО Партнерство за мир, фрла сомнеж на сериозноста и стабилноста на Србија, рече Владан Живуловиќ, претседател на Атлантската алијанса во Србија. 
„Постои силна фракција, како во владата така и во ДСС, која очигледно се противи на евроатланската интеграција и не се обидува да го прикрие ова“, рече Живуловиќ. Ако владата ја напушти својата цел за евроатланска интеграција, треба да го каже тоа, додаде тој.
И покрај тоа што членството во НАТО не претставува предуслов за прием во ЕУ, интеграцијата на соседните земји започна со членство во Алијансата, заклучуваат аналитичарите.
„Никаде не пишува дека членството во НАТО претставува услов да се стане членка на ЕУ, но сите оние што се приклучија на Унијата, најпрво беа членки на НАТО, рече Драгишиќ.
Неодамнешното истражување покажа дека повеќе од две третини од Србите го поддржуваат членството во ЕУ, а уште поголем број верува дека нивната земја треба да продолжи со соработката со блокот од 27 земји, дури и ако неговите земји-членки ја признаат независноста на Косово.
Западните нации, вклучително и САД, постојано изразуваат поддршка за предлогот на поранешниот специјален претставник на ОН, Марти Ахтисари, кој предвидува меѓународно надгледувана независност за Косово. 
Нацрт-резолуцијата на Советот за безбедност на ОН, која ќе го отвореше патот за спроведување на тој план, беше одложена минатиот месец поради можно руско вето. 
Новите разговори за иднината на Косово сега се спротиведуваат под покровителство на Контакт-групата од шест земји, која ја сочинуваат Велика Британија, Франција, Германија, Италија, Русија и САД. Преговорите, предводени од тројката ЕУ-САД-Русија, треба да завршат до 10-ти декември. 
Белград го отфрли предлогот на Ахтисари и инсистира на тоа дека може да се согласи само на широка автономија за Косово, чие етничко албанско мнозинство врши притисок за целосна независност од Србија. Косовските Албанци сочинуваат 90 отсто од населението во покраината од два милиони луѓе.
