15/01/2013
Корнелис ван Звееден за Southeast European Times во Дубровник -- 15.01.13
Се чини скоро премногу добро за да е вистинито: подземна хидроцентрала. И така и е, рече Јагода Муниќ од еколошката организација Зелена акција во Хрватска: „Овој проект е луд“.
За оваа идеја најпрво се сонуваше во комунизмот. Западен Балкан има повеќе варовнички планини од кој било друг регион во светот. На пролет, кога снегот се топи, мочуришта и езера се појавуваат низ целата земја. Потоа, доаѓа мај, како невидлива рака да го одвртува чепот. Водата исчезнува, полнејќи ги подземните текови и реки.
Честопати овие реки се појавуваат премногу близу до морето. Ова ја прави скоро невозможна изградбата на традиционалните хидроцентрали. Па, зошто тие да не се изградат подземно?
Хидроцентралата Омбла во близина на Дубровник би требало да стане тест-случај, ако застапниците за проектот може да ја надминат пречката од студијата за влијанието врз животната средина.
„Потенцијалот за подземно генерирање електрична енергија на Балканот е огромен“, рече за SETimesДаворин Колиќ, претставник на Хрватското здружение за тунели и подземни структури. „Грција и Турција, исто така, имаат огромни водни резервоари.“
Колиќ истакнува дека е потребно темелно истражување за да се идентификува возможноста за подземна централа во соодветната област. Во Дубровник тоа геолошко истражување почна пред три децении, вели тој.
Јагода Муниќ од Зелена акција рече дека е потребно и нешто друго: темелна студија за влијанието врз животната средина. Заедно со другите хрватски невладини организации таа поднесе жалба до Европска банка за обнова и развој, која го финансира проектот со 123 милиони евра, 80 отсто од вкупната сума.
Муниќ рече дека дури и традиционалните хидроцентрали можат да ја оштетат животната средина, а камоли подземна.
„Не знаеме што ќе се случи ако изградите брана во пештера“, рече таа за SETimes. „Притисокот на водата зад истата ќе расте и може да се појават нови пукнатини на различни места. Многу мал, но сличен проект во Босна предизвика лизгање на земјиштето во пештерата.“
Од голема важност е и прашањето на биодиверзитетот. Повеќе од 40 отсто од Хрватска лежи на порозен варовник, каде што водата создаде толку многу пештери што е буквално невозможно да се копа тунел без да се налета на некој таков. Во овие пештери живеат видови што не постојат на други места во светот, како што е јагулестиот саламандер, кој има нозе, но нема очи.
„Другите земји можеби имаат богата фауна во прашумите, но во оваа област ние имаме најголема разновидност на фауната во светот“, изјави за Би-Би-Си Јана Бедек, биоспелеолог.
Сепак, застапниците за проектот велат дека проектот нема да го загрози животот во пештерата. Брана долга 3,5 километри и висока 395 метри веќе постои, рече претседателот на ИТА, Звонимир Север. Но, поради тектонските потреси, отворени се пукнатини во инаку непробојната доломитска бариера.
„Ние само ќе ги затвориме тие пукнатини“, рече тој.
Муниќ рече дека процесот, исто така, ќе ѝ наштети на заштитената природа. „Тие ќе направат пристапен пат до врвот на планината, ќе ископаат дупка на секои 3 метри и ќе ја исполнат со бетон.“
Откако доломитната бариера ќе стане водонепропустлива, нивото на водата зад истата ќе почне да расте и ќе го исполни големиот „сунѓер“ од пукнатини и помали пештери зад истиот. Водата ќе биде канализирана во турбините преку вертикален отвор, и сето тоа ќе биде скриено во пештерата, велат застапниците.
Властите ја претставија идната централа, исто така, како економски испитана.
„Поевтино е да се поправи постојната бариера, отколку да се изгради нова“, рече Север.
