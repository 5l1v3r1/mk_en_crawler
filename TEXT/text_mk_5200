03/02/2010
Од Бојана Миловановиќ за Southeast European Times во Белград -- 03/02/10
Српските власти објавија дека домашното насилство е во пораст и дека ситуацијата е влошена со долготрајната економска криза и континуираниот алкохолизам. 
„Во 2008 година имаше 7.666 жртви на домашното насилство, 32 отсто повеќе отколку во 2007 година“, рече министерот за труд и социјална политика, Расим Љајиќ. „Во 70 отсто од случаите, жртвите се жени и девојчиња. Во половина од случаите проблемот е поврзан со алкохолизмот во семејството.“
Бројот на возрасните обвинети за домашно насилство и судени се зголеми четирикратно од 2004 година. 
Локалните невладини организации велат дека една од четири Србинки е жртва на вербално или физичко насилство. Властите веруваат дека бројот е далеку поголем отколку официјалните податоци, бидејќи домашното насилство честопати не се пријавува.
„Сé поголем број жени се решаваат и се охрабрени да пријават домашно насилство“, рече Љајиќ. „[Но] насилството врз децата сé уште не е доволно видливо, и овие случаи честопати се пријавуваат од страна на соседите или роднините, ретко од страна на децата.“
За време на неодамнешната посета на едно прифатилиште за жени и деца, Љајиќ рече дека државата мора да заземе став против домашното насилство. За да се искорени, вели тој, потребни се строги правни регулативи, како и длабока промена во социјалната средина. Исто така, судовите и полицијата мора да ги претресуваат случаите поефикасно. 
Прифатилишта се отворени во Србија и од страна на Центарот против домашното насилство, локална невладина организација. Координаторката на центарот, Весна Станојевиќ, за Southeast European Times изјави дека моментно има девет засолништа во државата: две во Белград и седум на други места. 
Центарот добил скоро 5.000 повици за домашно насилство во 2009 година. Една жртва може да остане тука околу три месеци, но и подолго ако се во сигурна опасност. Осигурувањето на безбедноста за жените и децата откако ќе го напуштат прифатилиштето е, сепак, далеку потешко. 
„Насилникот честопати останува на слобода, или поради недостатоците во правната постапка [против него] или поради тоа што сопругата се плаши да го пријави“, рече Станојевиќ. „Во тие околности, жените не можат лесно да го напуштат прифатилиштето со своите деца и да продолжат со своите животи.“
Тригодишен проект, наречен „Борба против сексуалното и полово насилство“, беше отпочнат преку Министерството за труд и социјална политика. Проектот е спонзориран од норвешката влада, во соработка со канцеларијата на Програмата за развој на ОН (УНДП) во Србија.
Наталија Мичуновиќ, која е дел од проектот, вели дека никој не треба да очекува иницијативата да стави крај на домашното насилство, бидејќи проблемот може само да се намали. Станојевиќ верува дека економската зависност на насилниците гарантира дека проблемот ќе продолжи. Таа апелираше до владата да обезбеди работни места за жените кои се жртви на домашното насилство, за подобро гарантирање на нивната безбедност, како и на безбедноста на нивните деца. 
