20/06/2005
Од Зоран Николовски за Southeast European Times во Скопје -- 20/06/05
Минатиот месец македонскиот премиер Владо Бучковски на јавноста и ја презентираше новата економска програма која беше подготвувана неколку месеци од страна на македонски и меѓународни експерти. Програмата, која има 18 страници, опфаќа решенија за три клучни проблеми во македонската економија -- недоволниот економски пораст, невработеноста и дефицитот во трговскиот и платниот биланс. 
„Главна цел на овие мерки е поголем економски раст кој ќе овозможи отворање на нови работни места. Него можеме да го постигнеме преку подобрување на целокупниот бизнис амбиент, понатамошно засилено реструктуирање на претпријатијата, нови бенефиции за извозно-ориентираните фирми, елиминирање на најчесто споменуваните бариери за инвестирање и зголемување на активните мерки за пораст на вработеноста“, рече премиерот.
Македонците очекуваат многу од истакнатиот економски експерт и поранешен германски министер за финансии, Тео Вајгел, кого Бучковски го ангажираше за негов советник. Анкетите покажуваат дека сиромаштијата и стапката на невработеност котираат високо на листата на јавни грижи. Стапката на невработеност достигна 37 отсто минатата година, а луѓето се уморни од економскиот статус кво. 
Бучковски го вложи својот политички капитал во успехот на неговата економска програма, заедно со напорите за влез во НАТО и ЕУ. Тој предвидува дека до крајот на следната година ќе бидат вработени дури 60,000 луѓе кои бараат работа, благодарение на мерките за намалување на сиромаштијата изнесени во планот. Целта за економски пораст во текот на наредните четири години изнесува 4 до 5 отсто -- една амбициозна цел, имајќи предвид дека просечниот пораст на БДП во периодот помеѓу 1992 и 2002 година изнесуваше обесхрабрувачки 0,9 отсто. 
„Владата и економските експерти се согласуваат дека порастот во земјата мора да биде за неколку поени повисок од порастот на целосно оформените европски пазарни економии. Тоа е неопходно со цел да се премости јазот во нивоата на економски развој во однос на ЕУ, сега кога Република Македонија брзо чекори кон членство“, рече Бучковски.
За да се победи големата невработеност, владата планира да внесе поголема флексибилност во пазарот на работни места, да понуди субвенции за завршување на образованието и доквалификациите, да овозможи кофинасирање за работните места, особено во малите и средните претпријатија, да ангажира невработени луѓе во јавните работи организирани од страна на регионални центри за вработување и да работи на намалување на регионалните разлики во стапките на невработеност. 
Премиерот, исто така, го истакна и проблемот со незаконското вработување. „Она што сакаме да го направиме е да им помогнеме на оние невработени на кои навистина им е потребна работа. Оттука, сакаме да знаеме колку од оние што се регистрирани како невработени се навистина без работа“, рече Бучковски. 
Истовремено, владата планира да го задржи правецот што го има фиксирано со клучните меѓународни финансиски институции -- ММФ, Светската Банка и европските организации -- за да постигне забрзан развој. Како позитивен знак, тој може да го посочи најавеното одобрување на тригодишен стенд-бај договор со ММФ.
Бучковски и неговите советници, исто така, се надеваат дека ќе ја подобрат бизнис климата преку мерки како што е воспоставување на едношалтерски систем. Ова би наметнало, меѓу другото, помагање на малите и средните претпријатија, забрзување на стечајните постапки и привлекување на странски инвеститори. При презентирањето на програмата Бучковски наведе планови за потпишување на договор за соработка со германскиот електронски гигант Сименс, одлуката на рускиот Лукоил да изгради мрежа на бензински станици низ земјата, како и подготвеноста на некои инвеститори да вложат капитал во проекти за инфраструктурата веднаш штом бидат направени потребните амандмани на законите за енергија и вода.
Некои суспендирани индустриски капацитети -- како што се рудникот Бучим и фабриката за тешка металургија Скопски Легури -- почнаа повторно да работат во изминативе месеци, истакна Бучковски. Преку привлекување на инвеститори и капитал, властите се надеваат дека со работа повторно ќе почнат и другите затворени претпријатија, рече тој.
Како дел од овој обид, Бучковски и министерот за финансии Никола Поповски неодамна присуствуваа на годишниот собир на ЕБРД, кој оваа година се одржа во Белград. Според владини извори, на македонската делегација и беа понудени интересни предлози за време на нејзините средби со европските банкари на форумот. На пример, германската Дојче Банка и швајцарската банка УБС покажаа интерес да станат агенти на Македонија за издавање на евро-обврзници. Дојче Банка, исто така, ја истакна својата намера да финансираа неколку инвестициски проекти во Македонија. 
Издавањето на евро-обврзници ќе испрати сериозен, позитивен знак до странските инвеститори во однос на сигурноста на капиталот инвестиран во Македонија, рече Бучковски. Истовремено, тоа ќе функционира како средство за влевање на свеж капитал во економијата, помагајќи да се забрза нејзиното закрепнување.
Како дел од стратегијата за помагање на малите и средните претпријатија, вклучувајќи го и земјоделството, владата предвидува формирање на гаранциски фонд во рамките на македонската Банка за поддршка и развој. Дури 30 отсто од вкупната вредност на еден проект ќе биде канализиран низ овој инструмент. Во меѓувреме, за да се стимулира извозот увозот на суровини ќе биде ослободен од царини доколку тие се користат за производи за извоз.
Предложените мерки се амбициозни, признава Бучковски. Но, тој верува дека резултататите ќе бидат видливи наскоро. 
„Мораме да ги решиме проблемите со економијата, а мојот тим и јас сме убедени дека на овој начин ќе постигнеме економски резултати“, рече тој.
