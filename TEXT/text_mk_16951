04/06/2006
ПОДГОРИЦА, Србија и Црна Гора -- Црногорскиот парламент во саботата (3-ти јуни) официјално ги одобри резултатите од референдумот на 21-ви мај и усвои декларација со која се прогласува независност на најновата држава во Европа. Документот ја опишува Црна Гора како „мултиетничко, мултикултурно и мултиконфесионално општество, засновано на почитувањето и заштитата на човековите слободи и права, малцинските права, принципите на парламентарната демократија, владеењето на правото и пазарната економија“. Во него се искажува подготвеност на Црна Гора да продолжи по патот на реформите, стабилноста и европската интеграција, и се одредува членството во ЕУ и во НАТО како стратешка цел. 
Реакциите од Србија беа резлични. Претседателот Борис Тадиќ испрати порака во која на Црна Гора й посакува „мир, стабилност и целокупен просперитет“. Премиерот Воислав Коштуница се воздржа од честитки и сигнализираше дека неговата влада не брза да воспостави дипломатски врски со новата држава. Во петокот тој му рече на шефот за безбедност на ЕУ во посета на земјата, Хавиер Солана, дека не е потребна помош од Брисел во разговорите за поделба помеѓу Србија и Црна Гора. 
Солана, пак, потврди дека Србија има јасна европска перспектива, но мора да ги реши своите обврски кон Трибуналот на ОН за воени злосторства со цел повторно да започнат разговорите за Договорот за стабилизација и асоцијација. (Политика - 04/06/06; Бета, веб-страница на ЕУ, Мина политика, Танјуг, Данас - 03/06/06; АП, АФП, Ројтерс, РТС - 02/06/06)
