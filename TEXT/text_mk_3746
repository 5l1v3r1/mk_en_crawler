26/07/2007
(Б92 - 26/07/07; ДПА, АП, АФП, Ројтерс, Дојче Веле, ББС, ВОА, УПИ, Бета, Б92 - 25/07/07)
Членовите на Контакт-групата во средата (25-ти јули) се согласија со новите разговори помеѓу Белград и Приштина за статусот на Косово да посредува тројка на ЕУ, САД и руски претставници.
Претставниците на шесте земји кои ја сочинуваат групата -- Велика Британија, Франција, Германија, Италија, Русија и САД -- постигнаа договор за време на состанокот зад затворени врати во германската амбасада во Виена. 
Минатата недела западните земји одлучија да ја одложат предлог-резолуцијата за Косово на Советот за безбедност, соочени со можното руско вето. Документот -- кој се базираше на планот на поранешниот специјален претставник на ОН Марти Ахтисари за надгледувана независност од страна на ЕУ -- одредува краен рок од 120 дена за новите разговори помеѓу српските водачи и водачите на косовските Албанци. 
Русија, која се закануваше дека ќе ја блокира која било резолуција на ОН што не е прифатлива за Белград, врши притисок за преговори со отворен крај. 
Тринаесетте месеци на претходните разговори што ги водеше Ахтисари и неговиот заменик, Алберт Рохан, не ги доближија српската страна и страната на косовските Албанци до договор. Србија, која инсистира на тоа дека Косово е неотуѓив дел од нејзината територија, вели дека е подготвена да й даде суштинска автономија на покраината. Но, косовските Албанци, кои сочинуваат околу 90 отсто од населението во покраината од вкупно два милиони жители, велат дека нема да се помират со ништо помалку од целосна независност.
Од состанокот на Контакт-групата не беше објавено официјално соопштение, но според извештаите процесот на преговори ќе биде повторно отворен во август или септември со шатл-дипломатија помеѓу Белград и Приштина. Сé уште не се знае дали ќе има краен рок за разговорите, или прашањето потоа ќе биде вратено во ОН. 
За време на состанокот во понеделникот во Брисел, министрите за надворешни работи на ЕУ ги повикаа Белград и Приштина „да се вклучат активно и сериозно во новите преговори. 
Шефот на УНМИК Јоаким Рикер, кој присуствуваше на состанокот, се врати во Приштина во средата, велејќи дека ги предупредил дипломатите на ЕУ во врска со опасностите на понатамошното одложување на решението. 
„Истакнав дека има голема вознемиреност и нервоза и дека на народот му треба и заслужува јасност за статусот и, исто така, за процесот на статусот“, изјави тој за новинарите во Приштина. „Би било од голема помош да имаме нешто како карта со насоки или временски распоред за патот напред, нешто што ќе биде повеќе од само најава на времето на ангажманот.“
Првичните очекувања беа дека прашањето на конечниот статус на Косово ќе биде решено до крајот на 2006 година. Заостанувањата и одложувањата на процесот предизвикаа лутина помеѓу косовските Албанци, при што некои повикуваат на унилатерално прогласување суверена држава. 
Со оглед на сегашните несогласувања, портпаролот на американскиот Стејт департмент, Шон Меккормак, во средата беше скептичен во врска со изгледите за постигнување договор.
„Оптимално би било да добиеме целосен договор околу ова“, „Гласот на Америка“ ја цитираше неговата изјава. „Јас сметам дека со оглед на тоа каде сме во дипломатијата, мала е веројатноста дека ќе добиеме целосен договор.“ 
Меккормак, исто така, предупреди за евентуалната дестабилизација ако Косово не добие независност. 
„Ова не е добро за Европа“, рече Меккормак. „Не е добро за нас. Ние имаме интерес да го видиме регионот постабилен.“
