12/01/2006
(Ројтерс, АП, АФП - 11/01/06)
Аргентинскиот судија во средата (11-ти јануари) нареди екстрадиција на босанскиот Србин осомничен за воени злосторства во Меѓународниот кривичен трибунал за поранешна Југославија (МКТЈ). 
Милан Лукиќ беше уапсен во Буенос Аирес во август, повеќе од пет години откако Трибуналот на ОН за воени злосторства го обелодени своето првично обвинение против него, неговиот роднина Средоје Лукиќ и третиот осомничен, Митар Васиљевиќ. 
Лукиќ, според МКТЈ, ја предводел паравоената група позната како „Бели орли“ или „Одмаздници“, која се товари за убиство на најмалку 100 босански муслимани во општината Вишеград и околните области во периодот помеѓу април 1992 година и октомври 1994 година. Се вели дека групата соработувала со локалната полиција и со српските паравоени единици во извршувањето на теророт врз локалното мислиманско население.
Според изменетото обвинение од јули 2001 година, триесетидеветгодишниот Лукиќ се соочува со 12 точки од обвинението за воени злосторства против човештвото и девет точки од обвинението за прекршување на законите или обичаите на војувањето за неговата наводна вмешаност во злосторства, вклучително: убиства, тортура, прогонување, пљачкосување и уништување на имот. 
Обвинителите на ОН обвинуваат дека, дејствувајќи во координација со други, тој вршел, планирал, поттикнал, наредил и на друг начин го помогнал и поттикнал планирањето, подготвувањето и извршувањето на „убиствата на значителен број цивили од босанските муслимани, меѓу кои и жени, деца и стари лица“. Тие, исто така, го товарат за протерување на босанските муслимани врз политичка, расна и верска основа, во општината Вишеград и на други места на територијата на Босна и Херцеговина (БиХ).
Според обвинението, на почетокот од јуни 1992 година Лукиќ, Васиљевиќ и други однеле седуммината босански муслимани до реката Дрина и ги принудиле да се постројат на нејзиниот брег пред да пукаат во нив. Во друг сличен случај неколку дена подоцна Лукиќ и други поединци, наводно, отишле во фабриката во Вишеград и принудиле седуммина босански муслимани да одат до брегот на блиската река, каде што пукале повеќепати во нив со автоматски пушки.
Во друг инцидент од 14-ти јуни 1992 година тројцата обвинети, наводно, убиле околу 70 лица во селото Бикавац со тоа што ги принудиле да влезат во куќа која потоа била запалена. Преживеаните се здобиле со сериозни повреди.
Измената, исто така, се однесува „многубројните случаи“ во периодот помеѓу август 1992 година и октомври 1994 година, во кои Лукиќ, неговиот роднина и другите неидентификувани поединци ги тепале босанските муслимани кои ги држеле во затворот во касарната Узамница во Вишеград. Во истата се вели и дека во голем број случаи поранешниот водач и припадниците на неговата група ги напаѓале затворениците во затворот, нанесувајќи им сериозни и трајни повреди.
„Сите дела и пропусти наведени во ова обвинение биле дел од општиот и систематски напад врз цивилите од босанските муслимани и другото несрпско цивилно население од оштината Вишеград и околните области“, се вели во обвинението.
Во јули Белградскиот окружен суд го осуди Лукиќ во отсуство на 20 години затвор за убиството од 1992 година на 16 муслимански мажи и жени од селото Сјеверин, во Србија, кои беа киднапирани од еден автобус. Нивните тела подоцна беа фрлени во река.
Објавувајќи ја одлуката на федералниот судија Хорхе Урсо од средата, официјалниот претставник на аргентинскиот суд не специфицираше кога Лукиќ ќе биде пренесен во Хашкиот трибунал на ОН за воени злосторства.
