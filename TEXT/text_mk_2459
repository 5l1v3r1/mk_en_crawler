28/02/2006
(ЕУобсервер, АП, Гардијан, Интернешнал хералд трибјун, Радио Б92, БЕТА, РФЕ/РЛ, ФТ - 27/02/06; AП, АФП - 26/02/06; AП, АФП - 16/02/06)
Црногорската владејачка Демократска партија на социјалистите (ДПС) во понеделникот (27-ми февруари) се согласи да ја следи формулата предложена од страна на ЕУ за референдумот за независност на републиката, кој се очекува да се одржи во средината на мај. 
„Демократската партија на социјалистите одлучи да ја прифати необичната... препорака на ЕУ“, се вели во соопштението на партијата на премиерот Мило Ѓукановиќ, која е за независност. 
Претставувајќи го предлогот на Брисел за планираниот референдум, Мирослав Лајчак, специјалниот претставник на шефот за надворешна политика на ЕУ Хавиер Солана за црногорскиот референдум, претходно овој месец изјави дека Унијата ќе го смета гласањето за независност за валидно ако биде поддржано од 55 отсто од оние што ќе излезат на гласање. 
Црногорските опозициски партии, кои сакаат републиката да остане дел од лабавата заедница со Србија формирана пред три години, во саботата рекоа дека го прифаќаат предлогот на Унијата за референдумот. 
ДПС објави дека се двоуми дали да го прифати процентот што го предложи ЕУ откако не успеа да го убеди Брисел за својот став. Партијата тврдеше дека гласањето за независноста треба да се смета за легитимно ако биде поддржано од 41 отсто од сите регистрирани гласачи. 
„Немаме јасно дефинирани правила на ЕУ во врска со ова прашање, додека двете партии во Црна Гора не најдоа доволно практични примери од различни европски земји како поткрепа на нивниот случај -- но ова не е вистинскиот начин за решавање на овој проблем“, изјави Лајчак за EУобсервер во понеделникот. „Но, она што имаме е генерално прифатениот модел дека е потребно квалификувано мнозинство за клучните државни одлуки и овој услов се содржи во нашиот предлог.“ 
Во интервјуто емитувано во неделата на приватната БК Телевизија во Белград Ѓукановиќ за првпат сигнализираше дека неговата партија на крајот ќе го прифати предлогот на ЕУ. 
„Ќе бидеме упорни во однос на спроведувањето на референдумот за независност во согласност со европските стандарди“, рече црногорскиот премиер. 
„Ние сакаме европска иднина за Црна Гора“, додаде тој, изразувајќи уверување дека иницијативата за независност ќе го добие потребното мнозинство од 55 отсто. 
ЕУ препорача гласањето да се одржи на 14-ти мај, со единствено прашање на гласачкото ливче: „Дали сте за тоа Црна Гора да биде независна држава со целосен меѓународен и правен легитимитет?“ 
Црногорскиот парламент се очекува да даде официјален одговор на предлогот на ЕУ во среда, кога треба да го усвои законот за референдум и да го одреди датумот на гласањето. 
