15/11/2010
Од Игор Јовановиќ за Southeast European Times во Белград -- 15/11/10 
Извештајот на Европската комисија од 9-ти ноември за Србија е мешан. Од позитивната страна, истиот го пофалува Белград за унапредената демократизација и регионалната соработка, и чекорите преземени за реконструкција на економија. 
„Владата останува стабилна и продолжува да изразува висок степен на консензус за пристапувањето во Европската унија како стратешки приоритет“, се вели во извештајот. 
Но, во исто време, истиот заклучува дека судските реформи слабо се спроведуваат и борбата против организираниот криминал останува непостојана. 
„Србија постигна мал напредок во хармонизирањето на својот судски систем со европските стандарди, што е клучен приоритет за европското партнерство“, се вели во истиот, и се критикува Белград за нетранспарентниот реизбор на судии и обвинители, и за неуспевање да ја стави под контрола корупцијата.
Винсент Дегерт, шеф на делегацијата на ЕУ во Србија, истакна дека извештајот е генерално позитивен, но рече дека напредокот што е постигнат е неизедначен. Српските власти имаа уште многу да сторат во процесот на европска интеграција, рече тој.
Коментирајќи за критиките на извештајот, претседателката на српското здружение на судии, Драгана Бољевиќ изјави за SETimes дека Белград сега мора да „признае дека направи грешки во реформирањето на судството“ и мора да започне „широк дијалог за да се помогне во решавањето на овие проблеми“.
Бољевиќ објасни дека нејзиното здружение предупредило за пропусти во реизборот на судии и обвинители. но владата ги игнорирала предупредувањата. 
Членот на одборот на Антикорупциската агенција, Златко Миниќ, изјави за SETimes дека властите мора најпрво да започнат со работа на сложениот процес на спречување на корупцијата. Тој рече дека најавениот нов закон за финансирањето на политичките партии, исто така, ќе биде особено важен во борбата против корупцијата.
„Полицијата, обвинителствата и судовите мора да работат слободно, транспарентно и без политички притисок“, рече Миниќ. 
Тој предупреди дека владата треба, исто така, да се погрижи да не дојде до ист вид пропусти и во измената на регулативите во врска со поединци што вршат повеќе функции, точка спомената во извештајот.
Покрај областите наведени за подобрување, главниот услов за пристапувањето на Србија во ЕУ е да ја комплетира соработката со Хашкиот трибунал апсејќи ги двајцата преостанати обвинети, Ратко Младиќ и Горан Хаџиќ.
Властите објавија дека ќе работат на сите цели издадени од ЕК. 
„Сите ние сме во суштина решени да ги поддржиме независните антикорупциски институции и постојаниот дијалог со ЕК и професионалните здруженија, кои ќе ни помогнат да ги комплетираме судските реформи“, рече министерката за правда, Снежана Маловиќ. 
Владата најави акционен план за решавање на критикуваните области еден ден по објавувањето на извештајот. Планот ќе биде донесен пред посетата на комесарот за проширување на ЕУ, Стефан Фуеле, на Белград, на 24-ти ноември, кога на белградските власти ќе им биде предаден прашалникот за кандидатскиот статус на ЕУ. 
„Ние имаме нови средби со Европа закажани за следната година, ветувачки средби за добивање кандидатски статус и, можеби, за отпочнување преговори за членство“, рече вицепремиерот за европска интеграција, Божидар Ѓелиќ.
