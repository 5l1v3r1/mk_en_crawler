11/02/2013
Ерл Мурати за Southeast European Times во Тирана -- 11.02.13
Албанските власти сметаат дека напорите за интеграција на државата во ЕУ нема да бидат погодени од одлуката на енергетските власти за одземање на лиценцата на чешката енергетска група ЧЕЗ за управување со електричната мрежа во Албанија.
„Албанското Министерство за надворешни работи е убедено дека прашањето со ЧЕЗ ќе биде решено во билатералните односи меѓу Албанија и Чешката република, а не од друг аспект“, рече заSETimesЕва Кушова, советник за медиуми во албанското Министерство за надворешни работи.
„Ова е проблем од комерцијална природа, бидејќи ЧЕЗ не ги почитуваше договорните обврски“, изјави за албанските медиуми вицепремиерот Едмонд Хаџинасто, додавајќи дека членството на Албанија во ЕУ е насочено кон усовршување на стандардите и регулативите на слободниот пазар.
Албанската влада го обвинува ЧЕЗ за недоволен увоз на електрична енергија и неинвестирање во електричната мрежа. Тоа ја оштети државата за 1 милијарда американски долари.
ЧЕЗ започна меѓународна арбитража за ова прашање. Петр Нечас, чешкиот премиер, рече дека спорот може да им наштети на напорите на Тирана за интеграција во ЕУ.
„За да биде дел од ЕУ, Албанија мора да покаже дека е држава што го почитува владеењето на правото. Основниот предуслов за секоја држава која има аспирации да стане членка на Унијата е способноста за владеење на правото и здравата инвестициска клима, вклучително и заштитата на странските инвестиции“, рече Нечас.
Чешката влада е сопственик на две третини од ЧЕЗ.
ЧЕЗ одби да излезе со коментар дали Чешката република ќе ја услови интеграцијата на Албанија во ЕУ, велејќи дека тоа е повеќе политичко прашање што истото не сака да го коментира.
„Од бизнис гледна точка, за странските инвеститори ситуацијата со ЧЕЗ Албанија може да биде јасен сигнал дека земјата е нестабилна и непредвидлива бизнис средина“, рече за SETimesБарбара Пулпанова, претставник за врски со медиумите на ЧЕЗ групата.
Албанската социјалистичка партија се спротивстави на одлуката на земјата за ЧЕЗ, предупредувајќи за корумпиран процес кој ќе има последици врз граѓаните.
„Прашањето на ЧЕЗ е поврзано со инвестициската клима во Албанија и сите оптимални параметри што Албанија треба да ги создаде. Чешкиот премиер има право да ги брани чешките бизниси и инвестиции“, рече заSETimesсоцијалистичкиот пратеник Дитмир Бушати.
„Албанската влада предизвика навистина лош впечаток за другите инвеститори со овој потег на исфрлање на ЧЕЗ од државата. Сепак, не мислам дека е добро билатералните прашања да станат дел од интегративната агенда на ЕУ“, рече Бушати.
ЧЕЗ групата информираше дека ги изгубила сите акционерски права и започнала меѓународна арбитража во врска со својот долготраен спор со Албанија.
Аналитичарите сметаат дека ако Албанија е виновна за нанесување штета на ЧЕЗ групата, земјата ќе треба да го обештети претпријатието.
„Ако Албанија не плати надоместок, тогаш Чешката република има право да го услови процесот на интеграција на Албанија во ЕУ, со целосно спроведување на правните и договорните обврски“, рече заSETimesГледис Ѓипали, директор на Европското движење во Албанија.
Членството во НАТО и интеграцијата во ЕУ се важен елемент за растечките странски инвестиции, но искуствата со големите претпријатијата се главен индикатор за решеноста на државата да понуди услови за успешен бизнис развој“, рече Ѓипали.
ЧЕЗ групата влезе на албанскиот пазар во 2009 година, купувајќи 76 отсто од локалното претпријатие за дистрибуција за 102 милиони евра, додека албанската влада ги задржа останатите 24 отсто. Агенцијата за рангирање Мудис во ноември објави дека излегувањето од Албанија ќе го чини ЧЕЗ помалку од 200 милиони евра.
