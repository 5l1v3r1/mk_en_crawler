29/07/2008
Премиерите од пет земјите од Југоисточна Европа во неделата (27-ми јули) беа во Салзбург, на регионална конференција чиј домаќин беше австрискиот канцелар Алфред Гусенбауер. Неформалниот состанок, насловен како „Одржување на стабилноста во Југоисточна Европа во 21-виот век“ се фокусираше на темите поврзани со климатските промени, енергетската политика и инвестициите во регионот. На конференцијата присуствуваа: премиерот на Бугарија Сергеј Станишев, на Босна и Херцеговина Никола Шпириќ, на Maкедонија Никола Груевски, на Црна Гора Mило Ѓукановиќ, на Aлбанија Сали Беришa, на Романија Калин Попеску Таричеану, на Mолдавија Зинаида Грецеани и на Хрватска Иво Санадер. 
*** 
 Maкедонијa и Норвешка во понеделникот (28-ми јули) потпишаа договор за либерализација на нивниот визен режим. Иницијативата е дел од сеопфатниот процес на олеснување на визниот режим за македонските државјани, соопшти Министерството за надворешни работи. 
*** 
Унгарија го поддржува ратификувањето на Договорот за стабилизација и асоцијација на Србија со ЕУ, рече унгарскиот министер за надворешни работи, Кинга Гонч, во интервју за новосадскиот весник Дневник во понеделникот (28-ми јули). Според Гонч, новата српска влада покажала значајни резултати апсејќи го Радован Караџиќ. 
*** 
Иранскиот претседател Махмуд Анмадинејад ќе допатува во официјална посета на Tурција на крајот од август, објавија турските медиуми во петокот (25-ти јули). Меѓународната криза во врска со иранската нуклеарна програма и изборите во Турција во 2007 година доведоа до одложување на неговата посета. Тој и неговиот турски колега, Абдула Ѓул, ќе потпишат неколку билатерални економски договори. 
*** 
Новоназначениот претставник на ОН, Александар Даунер, во неделата (27-ми јули) пристигна во Кипар за подготвителната работа пред сеопфатните преговори помеѓу турската и грчката заедница. Во вторникот тој се состана со кипарскиот претседател Деметрис Христофиас и водачот на <b>кипарските Турци</b> Мехмет Али Талат. 
*** 
ЕУ ги поздравува изгледите за пристап на Црна Гора, рече францускиот министер за надворешни работи Бернард Кушнер, чија земја претседава со ЕУ, во средата (23-ти јули), по состанокот со својот црногорски колега Милан Рочен во Париз. Двајцата, исто така, разговараа за зголемување на соработката во бизнисот и туризмот. 
*** 
 Бугарскиот министер за туризам, Петер Мутафчиев, и неговиот романски колега, Лудовиц Орбан, се состанаа во понеделникот (28-ми јули) во Русе, Бугарија, на разговори за регионалната соработка и можностите за забрзување на заедничките инфраструктурни проекти.
*** 
 Хрватскиот претседател Стипе Месиќ и неговиот туркменистански колега, Гурбангулу Бердимукамедов, се согласија на 22-ри јули во Ашхабат да ги зајакнат билатералните врски и соработка во клучните сектори, како што се: енергијата, индустријата, транспортот, комуникациите, трговијата и туризмот. 
 (Разни извори 22/07/08 - 29/07/08)  
