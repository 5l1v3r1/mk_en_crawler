20/04/2009
Од Пол Чикои за Southeast European Times во Букурешт -- 20/04/09
Во петокот (17-ти април) апелациониот суд ја поништи пресудата на понискиот суд за задржување на романскиот магнат Георге Бекали 29 дена во притвор, додека обвинителите ги испитуваат наводите во врска со неговите активности. Стотици поддржувачи се собраа пред затворот и домот на бизнисменот да го прослават неговото ослободување. 
Бекали стана ѕвезда во 2004 година, кога го презеде фудбалскиот клуб Стеауа, кој беше отскочна даска за тој да стане еден од најпознатите личности во земјата. Но, славата на „Светлиот воин“, како што тој се нарекува себеси, опадна кога специјалните полициски сили го уапсија претходно овој месец под обвинение за киднапирање.
Обвиненијата со кои се соочува Бекали произлегуваат од инцидентот во јануари, кога крадци украдоа една од неговите лимузини. Телохранителите на Бекали на крајот ги фатија виновниците и ги држеа додека не потпишаа ветување дека нема да го тужат.
„Сослушувањата ќе продолжат додека обвинителите не одлучат дали ќе подигнат обвинение против него“, рече полицискиот портпарол. Весникот Јурналул национал го цитираше Бекали дека тој бил вистинската жртва. „Ги фатив криминалците и тие поднесоа тужба во полицијата. Јас сум обвинет за лишување од слобода бидејќи моите телохранители го пронајдоа автомобилот и ги однесоа крадците во затвор“, рече тој. 
Во широкото медиумско покривање на настанот, обвинителите објавија доказ во прилог на својот случај. Тие покажаа снимка од камера, на која се гледа бркотница со автомобили во која возилата на телохранителите се удираат во автомобилите на нивниот плен. Обвинителите, исто така, објавија снимено телефонско јавување на сведок во полиција, на такси-возач кој тврди дека слушнал пукотници на местото. 
Бекали се соочува со седум до петнаесет години затвор, ако биде прогласен за виновен.
Анкетата -- нарачана од Реалитатеа ТВ -- покажува дека 83 отсто од Романците сметаат дека апсењето на Бекали е политички мотивирано, додека 17 отсто сметаат дека е оправдано. 
Неколку политичари, исто така, го осудија неговото апсење. Сенаторот на социјалдемократите, Олгута Василеску, го опиша како „параван“ и „измислен случај“ за одвлекување на вниманието од братот на претседателот Трајан Башеску за сомнителен бизнис договор.
Со оглед на огромниот имиџ на Бекали, шефот на Партијата за поголема Романија (ПРМ), Корнелиу Вадим Тудор, предложи тој да се кандидира на изборите за Европскиот парламент во јуни. Бекали прифати. Минатата недела ПРМ го предложи за кандидат за изборите на 7-ми јуни.
Ова не е прв судир на Бекали со правниот систем. Тој моментно се соочува со судење за обвиненијата за нудење мито од 1,7 милиони евра, за да ја загарантира победата на својот фудбалски клуб на натпревар од првенство, обвиненија што тој ги негира. 
Во 2005 година обвинителите го испитуваа Бекали за профит од 3,3 милиони евра, по сомнителната размена на земјиште со Министерството за одбрана.
