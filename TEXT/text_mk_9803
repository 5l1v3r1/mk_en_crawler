14/03/2013
Алкабар Рауфоглу за Southeast European Times - 14.03.2013
Кандитатурата на Турција за членство во ЕУ, која западна во ќор-сокак, почна со крупни чекори да се движи напред во последниве неколку недели откако високите европски лидери повикаа на нови напори во преговорите, предизвикувајќи позитивни реакции од Анкара.
Турција започна разговори за пристапување со ЕУ во 2005 година, но напредокот е во застој. Само 13 од 35-те поглавја на преговорите се отворени, а едно од нив е успешно завршено. Од 2010 година не е отворено ниту едно ново поглавје. Поглавјата се области на политика за која Турција и ЕУ треба да се договорат со цел Турција да стане членка.
Минатиот месец францускиот претседател Франсоа Холанд изјави дека е подготвен да ги отвори преговорите за поглавјето поврзано со поддршката на ЕУ за регионите во Унијата. Неговата Социјалистичка партија повеќе го поддржува членството на Турција од нејзиниот претходник.
Германската канцеларка Ангела Меркел, исто така, поддржа нови разговори со Турција со цел да се поттикне нејзината кандидатура, откажувајќи се од поддржување на полноправно членство.
„Во последно време, преговорите западнаа во ќор-сокак и јас се залагам за отворање на ново поглавје со цел да се постигне напредок“, изјави Меркел пред нејзината последна посета на Турција
Во меѓувреме, предлог-планот за Поглавјето 22 за регионална политика и координација на структурните инструменти е неофицијално испратен до властите на ЕУ, според Егемен Багис, турскиот министер за европски прашања и главен преговарач.
Државната новинска агенција Анадолија го цитираше Багис минатата недела, „Сега чекаме земјите-членки да го оценат“.
Абдулкадир Емин Онен, пратеник од АКП од Санлиурфа и потпретседател на партијата за надворешни работи, рече дека ветуваат неодамнешните изјави на Франција и Германија.
„Очигледно, ние се надеваме и очекуваме последните изјави да имаат позитивно влијание врз преговорите и дека не само една, туку сите останати [препреки во] поглавјата ќе бидат надминати во блиска иднина“, изјави тој заSETimes, додавајќи дека целта на Анкара останува полноправното членство.
Аманда Пол, турски аналитичар во Центарот за европска политика во Брисел, рече дека обновувањето на преговорите би можело да ја зајакне демократијата во Турција.
Застојот „создаде една многу негативна клима“ помеѓу Анкара и ЕУ, рече таа.
„Тоа влијаеше врз процесот на реформирање во Турција, кој се забави, а во некои случаи, [како] слободата на изразување, почна да оди наназад“, изјави Пол заSETimes.
Таа додаде: „Затоа, одлуката на францускиот претседател да одблокира некое поглавје треба да се отпоздрави, како [и] позитивната порака на Ангела Меркел“.
Кадер Севинч, претставник на ЦХП за ЕУ, изјави заSETimesдека Брисел „веќе долго време не дејствува со стратешка визија за Турција, со што ја губи својата моќ да влијае позитивно врз демократските реформи и социјалниот развој на Турција“.
Како резултат, додаде Севинч, турската влада „стана поавторитарна, вршејќи притисок врз медиумите, академските институции, граѓанското општество и судството“.
Посериозниот ангажман на Турција и ЕУ во демократските стандарди „ќе биде добра вест за социјалдемократите и прогресивни сили претставени од страна на ЦХП“, изјави Севинч.
Во неодамнешниот говор во Истанбул, заменик-министерот за надворешни работи Начи Куру застана во одбрана на резултатите на неговата влада во процесот на демократизација.
„Се разбира, ние сè уште имаме многу работа за целосно исполнување на демократските аспирации на нашите луѓе, но нема сомнение дека денес турската демократија служи како извор на инспирација за пошироката област“, рече Куру, според извештаите на медиумите .
Аналитичарите побрзаа да го ублажат оптимизмот предизвикан од последното движење на турската кандидатура за ЕУ​​. Предизвиците остануваат, велат тие, повикувајќи се на нерешениот статус на Кипар, европското противење на турското членство на неполитичка основа, како и намалената поддршка на јавноста за процесот во Турција.
За Пол, она што ќе се случи следно ќе појасни дали ЕУ е сериозна за "нов почеток со Турција" или не.
„Ако ова е случај каде ЕУ едноставно се обидува да стави ново вино во старо шише, тогаш ова ресетирање можеби нема да трае долго“, изјави Пол заSETimes.
Таа додаде дека Брисел „треба да развие една вистинска долгорочна стратегија кон Турција, а не да смислува краткорочни решенија за еден долгорочен проблем кој понатаму може да наруши еден однос од значителна важност за ЕУ“.
Минатата недела, шведскиот амбасадор во Турција, Хакан Акесон рече дека демократијата, човековите права и супериорноста на правото се „заеднички вредности на земјите-членки на ЕУ и не треба да се во корелација со религијата“.
Турција, изјави тој во интервју за турскиот печат, „е многу блиску да стане членка на ЕУ бидејќи таа е и финансиски и економски важна за ЕУ“.
