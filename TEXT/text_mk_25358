28/02/2010
AТИНА, Грција -- Во своето обраќање пред парламентот во петокот (26-ти февруари) премиерот Јоргос Папандреу ја прогласи финансиската криза во државата за полоша отколку што претходно се мислеше и рече дека е неопходно итно дејствување. Говорејќи по пристигнувањето на експертите на ЕУ и ММФ во Атина, каде што ќе ги проценуваат мерките за решавање на вонредната ситуација, Папандреу рече: „... Нашите најголеми стравувања се потврдени. Наша должност денес е да ја заборавиме политичката цена и да мислиме само на преживувањето на нашата држава. Мораме да сториме сé што можеме сега. Утре ќе биде премногу доцна“.
Повторувајќи дека не бара финансиска помош од другите држави -- иако германските банкари понудија 300 милијарди евра рефинансирање -- Папандреу вети дека неговата влада ќе ги намали огромните буџетски дефицити за да го избегне дестабилизирањето на економиите во целата еврозона. Иако премиерот не ја криеше црната проценка на финансиските специјалисти, тој повторно вината за огромниот дефицит ја префрли на претходната влада. Папандреу во петокот рече дека планира се состане со германската канцеларија Ангела Меркел на 5-ти март. Тој, исто така, треба да се состане со американскиот претседател Барак Обама на 9-ти март. (AНА-МПA - 27/02/10; Ројтерс, ЕРT - 26/02/10)
