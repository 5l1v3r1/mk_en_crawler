24/12/2012
Билјана Лајмановска и Менексе Токјај за Southeast European Times во Скопје и Истанбул – 24.12.12
Турција и Македонија започнуваат заеднички проект за каталогизација, дигитализација и размена на архивски документи од отоманскиот период, како дел од пилот-проектот што Турскиот државен архив се надева дека ќе го спроведе во скоро 40 други земји. 
Проектот има за цел да го унапреди транспарентното историско истражување и да ги направи деталните отомански архиви подостапни за истражувачите и историчарите за подобро разбирање на социјалниот, политичкиот и економскиот живот на териториите што порано биле под отоманска власт.
Македонија, како центар на отоманската власт на Балканот повеќе од пет века, ги содржи едни од најбогатите отомански архиви надвор од Турција, како што се земјишни регистри, судски документи (kadı) и други детални документи од отоманскиот период. 
Но, Мустафа Будак, заменик-директор на Премиерскиот државен архив во Турција, изјави за SETimes дека досега има недостиг на сеопфатна каталогизација и дигитално процесуирање на отоманските архиви што се достапни во Македонија.
„Можеме да им обезбедиме на македонските власти потребна обука за архивите, со дополнителен експертски персонал и опрема“, рече тој, додавајќи дека по едногодишниот проект искуствата што Македонија ќе ги добие, потоа ќе бидат применети и во Албанија и евентуално во другите земји на Балканот.
Во Македонија, една од целите на иницијативата е проширување на знаењето за отоманската историја и култура како за турските, така и за македонските истражувачи, при што истовремено ќе се надминат и предрасудите во македонското општество за отоманската историја.
Будак истакна дека „архивите претставуваат бирократска меморија на државата, како и главна мемориска алатка меѓу нацијата и државата“.
Проектот може да фрли светлина не само на историјата на Македонија, туку и да даде детали за политичкиот и социјалниот живот на градовите како што е Битола, позната на турски јазик како Монастир, која зазема посебно место како за Македонците, така и за Турците.
Како политички, економски и културен центар на Балканот во отоманската ера, Плуми Велиу, муфтија од Битола, вели дека документите во архивите ќе фрлат светлина на животот во регионот и ќе ги надминат историските грешки што се создадени од страна на историчарите, образовните и научните институции во Македонија. 
„Овој проект ќе стави крај на сите табуа, целата измислена историја на Битола и ќе го открие вистинскиот живот на граѓаните на овој град за време на отоманското владеење“, рече за SETimesВелиу, истакнувајќи дека градот бил „дипломатска метропола каде што исламот, христијанството и еврејството ги вкрстиле своите патишта“.
„Исламот бил државна религија, но следбениците на другите религии можеле да живеат во Битола во мир и спокојство, без ограничувања. Тоа е градот каде што основачот на модерна Турција, Мустафа Кемал Ататурк, гo завршил своето воено образование“, рече Велиу, објаснувајќи зошто отоманското наследство е толку важно за граѓаните на Битола и Турците.
