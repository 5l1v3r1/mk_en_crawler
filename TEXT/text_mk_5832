21/04/2011
Од Мухамет Брајшори за Southeast European Times во Приштина -- 21/04/11
Додека патниците се загреваат за летните планови, турско-францускиот конзорциум Лимак и аеродромот Де Лион МАС го презеде управувањето со Приштинскиот меѓународен аеродром (ПИА) претходно овој месец. Договорот, потпишан минатата година, му дава на Лимак право да управува со единствениот комерцијален аеродром во Косово во следните 20 години. 
Во замена, Лимак ќе мора да инвестира околу 100 милиони евра за модернизација на инфраструктурата на објектот и да изгради голем нов терминал. „Ќе работиме како тим“, рече за SETimes Мертол Генц, извршен директор на Лимак за Косово. Претпријатието вети дека ќе изгради нов терминал до крајот на следната година.
Со оглед на ресурсите за инвестирање во јавната инфраструктура, „јавно-приватното партнерство претставува клучна компонента на стратегијата за промовирање на одржлив економски растеж“, рече косовскиот премиер Хашим Тачи. Ваквите партнерства се сметаат за начин за промовирање на странските инвестиции и создавање работни места. 
Приштина е трет аеродром во регионот кој ќе биде преземен од турско претпријатие, по оние во Скопје и во Охрид. 
Лимак преговара со владата на Црна Гора за управување со аеродромите во Подгорица и Тиват, потег кој ќе го зајакне турското економско присуство во регионот, правејќи го управувањето со аеродромот стратешка област за турските инвеститори.
Популарноста на косовскиот аеродром расте. Повеќе од 1,3 милиони патници го користеа минатата година. Генц посочи дека овие бројки драстично ќе се зголемат. „Косово ќе биде наша стратешка врата за Европа. Очекуваме да го зголемиме бројот на патниците од 1,3 милиони на 3 милиони.“ 
Минатата година аеродромот привлече нови инвестиции за подобрување на патничката удобност и услугите, како и повеќе закажани летови за европските главни градови. Словенечкиот авиопревозник Адрија ервејс го направи ПИА свој втор централен аеродром по аеродромот во Љубљана.
Сето ова го направи Агром Мустафа, поранешниот директор на ПИА емотивен за време на неодамнешното префрлање на управата.
„Многу сум среќен што ПИА [има] многу добри финансиски изгледи и [е] сигурен во време на трансфер“, рече тој за SETimes. 
Најголемите турски инвестиции досега во Косово се на конзорциумот Бехтел-Енка, кој доби договор од 700 милиони евра минатата година за изградба на автопат кој ќе ги поврзува Приштина и Драч во Албанија.
Договорот за аеродромот во Приштина е втора најголема турска инвестиција во земјата, при што во иднина се очекуваат и нови, главно преку приватизацијата на Претпријатието за пошта и телекомуникации на Косово и други јавни претпријатија во стратешките сектори. 
Тачи рече дека аеродромот во Косово е „голем чекор“ кон спроведувањето на јавно-приватно партнество, и е уверен во постигнувањето слични договори во другите сектори на економијата во иднина.
Амбасадорот на Анкара во Косово, Сонгул Озан, вели „Турција е длабоко заинтересирана [за поддршка] на економскиот развој преку инвестиции и политичка поддршка за Косово“.
Патниците со нетрпение го чекаат новиот терминал, бидејќи сегашната зграда за пристигнување беше оштетена за време на косовската војна во 1998-1999 година. 
Патничката Себахате Менџиќи, која пристигна од Минхен со летот на Адрија, изјави за SETimes, „Гледам промени, но услугата мора да се подобри“. 
