03/02/2009
(Блиц - 03/02/09; AП, АКИ, ДПА, Бета, Б92, АНА-МПА, ОБСЕ, српска влада - 02/02/09)
Изразувајќи пофалби за реформскиот процес на Србија, грчката министерка за надворешни работи, Дора Бакојани, актуелна претседавачка на ОБСЕ, изрази поддршка за интеграцијата на земјата во ЕУ, за време на еднодневната посета на Белград во понеделникот (2-ри февруари). 
„Србија игра суштинска улога во обезбедувањето на стабилноста и благосостојбата не само на Балканот, туку и во останатиот регион на Југоисточна Европа“, рече таа. „Јас сум импресионирана со напредокот на Србија кон градењето демократско, политичко стабилно општество.“
Бакојани, исто така, изрази поддршка за спроведувањето на српскиот Договорот за стабилизација и асоцијација (ДСА) и Привремениот трговски договор со ЕУ, како и за либерализацијата на визниот режим на блокот од 27 држави за земјата. 
Србија, рече таа, претставува „интегрален дел од европското семејство“. 
ДСА ќе стапи на сила откако ЕУ ќе одлучи дека Србија ги исполнила сите услови за целосна соработка со Меѓународниот кривичен трибунал за поранешна Југославија (МКТЈ). 
Србија побара од ЕУ да испрати мисијата во Белград, која ќе ја верификува нејзината соработка со Трибуналот на ОН во Хаг.
Белград, исто така, побара од Грција и другите земји да го разгледаат барањето на Србија до Меѓународниот суд на правдата, за советодавно мислење во врска со тоа дали едностраното прогласување независност од страна на Косово на 17-ти февруари е во согласност со меѓународното право. 
Бакојани, чија земја е меѓу петте членки на ЕУ кои не ја признаа независноста на Косово, рече дека Атина сé уште размислува за својот одговор. 
Министерот за надворешни работи, Вук Јеремиќ, по состанокот за новинарите изјави дека Србија нема да дозволи Косово да влезе во ОБСЕ.
„Косово нема да стане член на ОБСЕ“, рече тој, истакнувајќи дека канцеларијата на ОБСЕ во Приштина „мора и понатаму да ги врши своите активности на стриктно неутрален начин“. 
Улогата на мисијата на ОБСЕ во Србија беше уште едно прашање за кое Бакојани разговараше со српските власти во понеделникот. Таа рече дека мисијата сака да им помогне на српските власти во нивните напори за спроведување на реформите во јавната администрација и судството, модернизација на војската во земјата и хармонизирање на меѓуетничките односи.
Бакојани, исто така, се состана со српскиот претседател Борис Тадиќ и премиерот Мирко Цветковиќ, како и со претставници на групите на граѓанското општество во земјата.
Цветковиќ изрази задоволство од соработката на владата со мисијата на ОБСЕ и изрази поддршка за грчките приоритети како претседавач на организацијата од 56 земји. 
Белград беше првата дестинација во регионалната турнеја на Бакојани низ регионот. Таа в среда ќе го посети Косово, а на 9-ти февруари ќе ја посети Албанија. 
Грција го презеде ротирачкото претседателствување со ОБСЕ од Финска на 1-ви јануари и ќе му го предаде на Казахстан на крајот од својот 12-месечен мандат. 
