11/01/2012
Мухамет Брајшори за Southeast European Times во Приштина -- 11.01.12
Според извештајот на германското федерално Министерство за надворешни работи, принудниот брак ги погодува пред сé младите муслиманки. Од оние кои се присилени на брак 83,4 отсто се муслиманки, скоро третина се на 17-годишна возраст или помлади, додека 40 отсто се на возраст меѓу 18 и 21 година.
Германската федерална министерка за семејни прашања, Кристина Шредер, коментираше кратко и јасно: „Оној што ќе влезе во брак со дете против негова волја ... врши насилство врз него“. 
Многу од жрвите добиваат закана со насилство, па дури и смрт.
Што се однесува до родителите на овие млади девојки, најчеста земја на потекло е Турција, со 44 отсто, по што следи комбинираната област на Србија, Косово и Црна Гора, а потоа Ирак и Авганистан. 
Скоро 3 милиони турски имигранти живеат во Германија, што ги прави најголема негерманска етничка група во земјата. 
Социјалните работници и другите експерти се загрижени поради високото учество на земјите од Југоисточна Европа.
Бурбуќе Лапаштица, шеф на Косоварскиот културен центар во Хамбург, изјави за SETimes дека заклучоците ја изненадиле. Таа вели дека мора да се преземат мерки во Косово и на други места во регионот.
„Не го очекував тоа, но сигурно поради високиот број имигранти од регионот, тоа е факт. Германската легислатива е доволно добра и нуди ... силна заштита за жртвите, но овие „кривични дела“ се случуваат во родните земји каде што легислативата е слаба“, вели Лапаштица.
Таа вели дека е тешко да се каже од каде точно доаѓаат овие семејства, од Србија, Косово или Црна Гора.
„Има проблем со пасошите; некои сè уште ги имаат српско/југословенските пасоши, а некои земале косовски или црногорски пасоши. Од тие причини, овие земји се заедно на листата. Принудниот брак -- според моето искуство -- се случува во сите три земји“, вели Лапаштица.
Јилдиз Сахин е турска социјална работничка во Оберхаусен, Германија, која работи со жртвите на семејното насилство и принудните бракови. Таа изјави за SETimes дека културното потекло има важна улога во присилувањето на девојчињата и момчињата да влезат во брак. 
„Некои семејства стравуваат дека ако нивните деца не влезат во брак со некој од нивната родна земја, ќе ја изгубат нивната религија или нивните културни врски. Нивниот страв е разбирлив, но ова не треба да послужи како причина да се оди во екстремност, како што се случува понекогаш, со користење на насилство и закани. Морам да кажам дека не се само девојчињата жртви. И момчињата се присилувани да се оженат со некој“, вели Сахин.
Таа додава дека интеграцијата на семејствата со имигрантско потекло во германското општество треба да биде приоритет како за имигрантите, така и за општеството. 
„Прашањето на интеграцијата треба да се сфати посериозно. Германското општество треба да ги прифати овие луѓе какви што се, но исто така и имигрантите треба да бидат поотворени за прифаќање на фактот дека живеат во поинакво општество со поинаква култура, која нивните деца еден ден ќе ја сметаат за своја култура. Тие се соочуваат со културен шок“, вели Сахин. 
Игор Цветковиќ, социолог од Белград, вели дека српската влада треба да го реши прашањето иако бројот и потеклото на вклучените е непознат. 
Што се однесува до самиот германски извештај, тој е во извесна мера амбивалентен. „Добар чекор е што е подготвен овој извештај“, рече Цветковиќ за SETimes, но и се прашува дали можеби истиот е политички мотивиран. „Имигрантите и имиграцијата во Германија се проблем, а овој извештај може да послужи како аргумент за притисок врз имигрантите, но и за напад на нив во културна смисла.“ 
