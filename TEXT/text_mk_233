16/03/2009
Од Иво Шчепановиќ за Southeast European Times во Сплит -- 16/03/09
Хрватскиот новинар Славен Реља признава дека долги години лажирал интервјуа додека бил под влијание на хероин. 
46-годишниот Реља порано пишувал за културните рубрики во двата врвни весници во неговата земја, Вечерни Лист и Јутарни Лист. Работите тргнале во погрешна насока за него кога имал 33 години. Тој пробал дрога и наскоро станал зависник од хероин. Следеле долги години на агонија кога крадел пари од неговите колеги во една канцеларија, го продал „семејното сребро“, работел иако бил зависен од дрогата и завршил во специјална установа за лекување. 
Тој ја раскажува неговата сторија во новиот документарен филм продуциран од телевизискиот канал Сплитска Телевизија (СТВ), каде работи сега после долги години рехабилитација во специјалните установи Ченаколо во Хрватска и Италија.
Во режија на Иван Периќ, Бегство на новинарот од пеколот на дрогата (http://www.splitskatelevizija.hr/index.php/novinarov-bijeg-iz-pakla-droge ) очекува прикажување на филмските фестивали. Реља се согласи да ја раскаже својата сторија за Southeast European Times пред прикажувањето на филмот.
 Southeast European Times: Зошто одлучи да се отвориш и да им ја раскажеш твојата застрашувачка приказна на сите? 
 Славен Реља: Сведочењето за пеколот низ кој поминавме е непишано правило што сите го понесовме со себе кога заминувавме од Ченаколо. Се навикнав да го делам моето сведочење со останатите во Ченаколо и кога се враќав дома одлучив да снимам документарен филм откако едни пријатели ја спомнаа оваа идеја. Да бидам искрен, снимањето на овој документарен филм ме принуди да прекинам некои пријателства, па дури и некои семејни врски. Тоа е едноставно резултат на атмосферата во општеството во кое живееме. Но, овие факти не влијаат врз мене, бидејќи сум потполно сигурен дека постапувам чесно и добро. Не гледам никаква штета во една вистинска приказна за еден човек кој е повторно свој после физичко и морално пропаѓање на дното. Не служи ли тоа како знак за сите оние кои тврдат дека дрогата секогаш го има последниот збор и дека не можеш да ја победиш. Јас го покажав спротивното. 
 SETimes: Која е главната порака што сакаш да ја испратиш со филмот? 
 Реља: Мојата порака може да им звучи чудно на некои. Но, она што сакав да го кажам е дека апсолутно се што ни се случува, па дури и нешто лошо како дрогата, сепак носи барем нешто позитивно. Сепак, ние не сме секогаш способни за позитивен однос. Секогаш постои позитивен момент во сите тие трагични години. Нема сомнение дека хероинот уништи се во мојот живот, но низ животот во Ченаколо, доживеав некои моменти со моето семејство што можеби никогаш не би ги доживеал. Животот во Ченаколо ми донесе пријатели од целиот свет. Исто така, мора да кажам дека животот на мајка ми доби нова смисла откако престанав да користам дрога. Чудно е да се каже, но почнав да го разбирам светот околу мене благодарение само на ова ужасно искуство. Според тоа, пораката е следна: оној кој станува после еден пад го гледа светот со поинакви очи.
 SETimes: Како можеше да станеш зависник од дрога на возраст од 33 години кога никогаш не си пушел, ниту си пробал алкохол?
 Реља: Дрогата не е предмет, ниту прав. Таа претставува карактер и погрешен начин на размислување. Кога ќе дојдеш до степен да пробаш дрога, веќе се е готово. Чувствуваш празен простор во твојот емотивен живот, осаменост или незадоволство и одлучуваш да го решиш проблемот со жолт прав кој ти дава лажно чувство на слобода. Го направив тоа наместо да го носам мојот товар низ животот. За жал, многу луѓе ја одбираат дрогата наместо едноставно да чекорат низ широко отворената врата на спасот.
 SETimes: Како можеше да работиш како новинар и да ги запазиш роковите за државниот весник додека беше зависник од дрогата?
 Реља: На почетокот, хероинот се уште ти остава простор за креативност пред да станеш вистински наркоман. Мозокот функционира и јас сметав да работам одлично. Добро, можам да признам дека лажирав цели интервјуа. Се разбира, тоа го правев само со луѓето, уметниците кои добро ги познавав и тие никокаш не се жалеа. Подоцна, кога ми требаа повеќе пари за да купам дрога, крадев пари од колегите во канцеларијата. 
 SETimes: Дали сам одлучи да одиш во центарот за рехабилитација и да ја оставиш дрогата или ти помогнаа други? 
 Реља: Многу малку луѓе доаѓаат во центарот за рехабилитација на своја волја. Истото беше и кај мене. Зависникот од дрога живее под лажна импресија дека сам може да се соочи со проблемот и одбива секаква помош. Покрај тоа јас се обидов да го одбегнам одењето во една христијанска заедница каде се молиш и работиш 16 часа на ден. Силно се спротивставував да одам во една таква група, но ситуацијата на работа и дома едноставно ме принуди да одам во Ченаколо. Подоцна сфатив дека групара ми го спаси животот.
 SETimes: Кој беше клучот за твојот успех да ја оставиш дрогата?
 Реља: Вербата. Исто така, помогнаа и одговорноста и цврстата одлука да прекинам, но ја победив дрогата само кога почнав да верувам. Некој може да каже дека има елементи на фанатизам, но ви го кажувам само она што го искусив во реалноста. 
 SETimes: Дали имавте проблеми кога му се вративте на новинарството после долги години поминати во центарот за рехабилитација? Дали моравте да се борите за да стекнете доверба?
 Реља: Нема многу филозофија во тоа. Луѓето можат да видат во вашите очи дали сте добар или не. Имав проблеми кога му се вратив на новинарството, но само со оние кои беа толку ограничени што не можеа да го прифатат правото на пад на секој човек. Но, немаше некои поголеми проблеми. Навистина верувам дека човекот со верба може да помести планини. 
 SETimes: Дали очекуваш твојот документарен филм да им помогне на другите?
 Реља: Ќе го направам тоа на начин што мислам дека е исправен и ќе ја оставам судбината на филмот во рацете на Господ и на оние што работеа на него. Сигурен сум дека филмот ќе биде стопроцентен успех, бидејќи еден човек кој е скромен и ги сака неговите соработници е предодреден да постигне успех.
