20/03/2012
Билјана Лајмановска за Southeast European Times во Скопје -- 20.03.12
Тројца работници беа тешко повредени минатиот месец додека го поправаа лифтот на Психијатриската клиника во Скопје. Инспекцијата по несреќата покажа дека претпријатието во кое работеле работниците не ги презело неопходните мерки за да ги заштити. 
Четириесет и четири работници загинале, а други 85 биле повредени на работно место во 2010 година во Македонија, според последните податоци на Организацијата за заштита на работа.
Бројките што ги објави македонското Министерство за труд и социјална политика се помали, но и тие потврдуваат дека во многу случаи властите утврдиле дека претпријатието не се придржува на законите за безбедност на работното место во земјата.
Пред пет години парламентот усвои закон за безбедност на работното место, според европските стандарди -- но во многу земји вработените и понатаму работат под задолжителните безбедносни критериуми предвидени со законот.
Несреќите се најчести на градилиштата, во рудниците и во текстилното производство.
Синдикатот за градежништво се жали до владата веќе некое време. Не е доволно да се има европски закони за безбедност на работно место во Македонија, велат тие, претпријатијата мора, исто така, да ги спроведуваат.
Во земјата има скоро 4.000 градежни претпријатија, и многу од нив -- особено помалите -- не ги почитуваат прописите, рече за SETimes претседателот на Синдикатот за градежништво, Павел Трендафилов.
„Работодавачот треба да се грижи за заштитата на работникот -- а не само затоа што се плаши од инспекциите и казните. Ако работникот е добро заштитен, ќе имаме повеќекратна полза. Прво, тој е здрав и способен. Второ, има полза за претпријатието бидејќи работникот може да работи и да ги исполнува своите обврски. Трето, има полза и за државата, бидејќи повредите на работно место имаат тенденција да предизвикуваат загуби и во државниот буџет“, рече Трендафилов.
Работодавачите, исто така, се согласуваат дека е важно да се спроведуваат и надградуваат стандардите за безбедност на работно место. Но, спроведувањето на овие стандарди, кои се повисоки отколку во некои европски земји, е премногу голем трошок за многу македонски претпријатија, рече за SETimes претседателот на Организацијата на работодавачи, Димитар Стојановски.
„Трошоците за изложеност на ризик се исти за сите, без оглед на која дејност се однесуваат. Мерките за заштита на работното место се исти за сите работни места, без оглед на специфичниот ризик на некои од нив. Од една страна, имаме детални мерки дури и онаму каде што нема потреба за тоа. Од друга страна, имаме примери каде што се дозволени пропусти, дури и во најчувствителни места“, рече Стојановски. 
Фокусот на заштитата на работно место треба да се стави на најопасните професии кои носат потенцијал на реален ризик, рече тој.
Трендафилов не се согласува дека мерките можеби се премногу скапи за работодавачите. „Има ли нешто повредно од човечкиот живот? Ако стандардите се прескапи за некој, можеби тој воопшто не треба да влегува во бизнисот.“
Но, ризиците не се ограничени само на Македонија.
Градежништвото е најопасната професија и во Србија. Секоја година во просек по 40 луѓе го губат својот живот, а други 25.000 се повредуваат на градилиштата. Една од причините за ова лежи во слабата обука на работниците.
„На скоро секое градилиште имаме луѓе кои ги изгубиле своите претходни работни места и не знаат дури ни како да се движат на скеле“, рече за SETimes Звездан Марчета, градежен работник од Земун.
„Работниците не се обучени за безбедност на работното место и ја немаат неопходната опрема“, рече за SETimes претседателот на српскиот Независен синдикат за градежништво, Душко Вуковиќ.
Српската Управа за безбедност на работа и здравство минатата година усвои специјален декрет за безбедност на градилиштата, воведувајќи услов инвеститорите да постават координатори за безбедност на овие градилишта. Казната за непридржување на стриктните правила се движи меѓу 8.000 и 10.000 евра.
Поради неискуство, работниците помлади од 25 години се најризичната група за повреди на работно место во Босна и Херцеговина. Работниците постари од 55 години се најмалку погодени. 
Лекарите обично само водат евиденција за повредите, наместо да ги спречат.
„Невозможно е да се постигне апсолутна безбедност на работното место. Од исклучителна важност е да се спречи секоја повреда, но едноставно не се обрнува доволно внимание на тоа“, рече за SETimes директорката на Здравствениот центар во Тузла, д-р Јасенка Куртовиќ.
Бугарија е една од ретките земји во регионот кои бележат намалувачки тренд во незгодите на работното место. Вкупно 2.752 незгоди на работно место се регистирани во Бугарија во 2011 година, што претставува намалување од 3.025 пред една година, според националниот Институт за социјална безбедност во Софија. Бројот на фатални повреди на работно место, исто така, се намалил -- од 94 во 2010 година на 86 минатата година.
Европската агенција за безбедност и здравје на работа предупредува дека 35 отсто од работниците во европските земји сметаат дека работата што ја работат има негативно влијание врз нивното здравје. Покрај тоа, новите технологии, биолошките опасности и работата со сложени машини ги зголемува ризиците на работно место и бара уште повисоки стандарди за заштита на работно место. 
 Дописниците на SETimes Билјана Пекушиќ во Белград, Бедрана Калетовиќ во Сараево и Светла Димитрова во Софија дадоа свој придонес за овој извештај.  
