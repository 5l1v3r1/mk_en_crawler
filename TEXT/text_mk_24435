12/06/2009
БРИСЕЛ, Белгија -- Комесарот за проширување на ЕУ, Оли Рен, во четвртокот (11-ти јуни) се состана со српскиот министер за надворешни работи, Вук Јеремиќ, за да го увери дека Унијата планира да ги укине визите за Србија и за другите западнобалкански земји до крајот на годинава. Рен истакна дека Србија е конструктивен и сигурен партнер во спроведувањето на патоказ-програмата и дека ги исполнува сите услови за т.н. бела Шенген листа. Тој додаде дека Европската комисија веќе ги добила првите поволни оценки на своите извештаи за визната либерализација од страна на некои членки на ЕУ.
Во меѓувреме, Комитетот за надворешни работи на холандскиот парламент во четвртокот ја дадоа својата согласност за визната либерализација, со што елиминираа потенцијално сериозна пречка за Србија. Холандските власти, наводно, рекле дека знаат дека повеќето членки на ЕУ се за тоа Србија да биде ставена на белата Шенген листа; затоа, тие нема да стојат на патот. Холандија е главен противник на интеграцијата на Србија во ЕУ, инсистирајќи дека земјата најпрво треба да ги уапси двајцата преостанати бегалци обвинети за воени злосторства, Ратко Младиќ и Горан Хаџиќ. Амстердам го блокираше спроведувањето на Договорот за стабилизација и асоцијација помеѓу Србија и ЕУ.
Во другите вести од четвртокот, Рен се состана со хрватскиот министер за надворешни работи, Гордан Јандроковиќ, во Брисел, и рече дека очекува разговорите за пристапување на Хрватска да продолжат наскоро. Словенија ги блокира преговорите, поради долготрајниот пограничен спор на соседите. (Вјесник, ХИНА, Јутарњи лист, СТА, Б92, Танјуг - 11/06/09)
