12/02/2008
Хрватскиот министер за надворешни работи, Гордан Јандроковиќ, и неговиот словенечки колега, Димитриј Рупел, се состанаа во саботата (9-ти февруари) на маргините од меѓународната конференција во Минхен. Тие разговараа за актуелните отворени прашања помеѓу двете земји и објавија „нова динамика“ во односите и напорите за решавање на овие прашања. Рупел, исто така, ја искажа поддршката на неговата земја за пристапот на Хрватска во ЕУ, велејќи дека „Словенија сака Хрватска да стане членка на Европската унија и да ги отстрани сите пречки и тешкотии што е можно поскоро“.
 *** 
Високиот претставник во Босна и Херцеговинa Mирослав Лајчак во понеделникот (11-ти февруари) се состана со црногорскиот министер за надворешни работи, Милан Рочен, и водачот на Демократската партија на социјалистите, Мило Ѓукановиќ, кој е задолжен за формирање на новата влада во земјата. Ѓукановиќ и Лајчак се согласија дека решавањето на конечниот статус на Косово нема да води до нестабилност, ниту пак негативно ќе влијае на европската иднина на Западен Балкан.
*** 
Претседателот на Министерскиот совет на Боснa и Херцеговина (БиХ), Никола Шпириќ, во саботата (9-ти февруари) се врати од петдневната официјална посета на САД. Шпириќ рече дека администрацијата на Буш целосно ги поддржува евроатланските интегративни напори и ја повика БиХ да ги исполни сите предуслови за потпишување на Договорот за стабилизација и асоцијација со ЕУ.
*** 
Српскиот министер за правда, Душан Петровиќ, во понеделникот (11-ти февруари) допатува во дводневна посета на Москва. Петровиќ ќе оствари разговори со својот руски колега, Владимир Устинов, и ќе потпише договор кој ќе ја уредува и олеснува соработката помеѓу нивните министерства. 
*** 
Романскиот премиер Калин Попеску Таричеану и неговиот грчки колега, Костас Караманлис, во четвртокот (7-ми февруари) во Букурешт потпишаа пакт за енергетска соработка. Договорот ги содржи деталите на соработката во секторите на нафтата, природниот гас и електричната енергија. Двајцата премиери, исто така, разговараа за последните настани во регионот, вклучително и прашањето на статусот на Косово, спорот околу името на Грција со Македонија и европската перспектива на Турција.
*** 
Tурскиот претседател Абдула Ѓул во четвртокот (7-ми февруари) ја заврши официјалната посета на Катар. Во средата Ѓул се состана со емирот на Катар, шеикот Хамад бин Калифа Ал Тани, на разговори околу начините за зајакнување на билатералните односи, како и регионалните и меѓународни прашања. 
(Разни извори 5/02/08-12/02/08) 
