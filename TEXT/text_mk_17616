28/01/2007
ВАШИНГТОН, САД -- Турција потпиша договор за учество во програмата за борбените млазни авиони Ф-35 на „Локхид Мартин“, се вели во соопштението за печатот од американското претпријатие во петокот (26-ти јануари). Турција ќе се приклучи на листата држави со договори за соработка во производството и развојот на новата генерација борбени млазни авиони и ќе може да обезбеди 100 Ф-35 авиони за своите воени сили по 2014 година.
Во другите вести, турскиот печат во саботата објави дека претходно оваа недела во Истанбул се одржал доверлив состанок, кој бил фокусиран на борбата против терористичката организација Курдистанска работничка партија. На состанокот, наводно, учествувале експерти и претставници на разузнавачките служби од Турција, Франција, Велика Британија, Холандија и САД. 
Во меѓувреме, по убиството на турско-ерменскиот новинар Хрант Динк, гувернерот на Трабзон, Хусеин Јавуздемир, и шефот на полицијата на провинцијата, Решат Алтај, се прераспоредени на работни места во Анкара. Шест лица обвинети во убиството се од Трабзон. (Милијет, Хуријет - 27/01/07; НТВ, АП - 26/01/07)
