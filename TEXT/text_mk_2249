09/12/2004
Од Антонела Крстовиќ за Southeast European Times во Подгорица - 09/12/04
Со цел зајакнување на врските, црногорскиот министер за надворешни работи, Миодраг Влаховиќ, минатиот месец обави серија посети на соседните држави. Неговата маршрута ги опфати Хрватска, Словенија и Босна и Херцеговина (БиХ). Во Загреб Влаховиќ им понуди на Хрватите извинување за уништувањето во нивната земја за време на конфликтите во 1990-тите. Тој ги опиша учеството на црногорските војници во борбите како „несреќно, измачувачко прапање“ кое народот во републиката го призна и осуди. 
Хрватскиот министер за надворешни работи, Миомир Жужул, кој се состана со Влаховиќ за време на посетата, ја истакна важноста на тоа фокусот да се стави врз сегашноста и да се гледа кон иднината. Тој рече дека Хрватска целосно ги разбира интересите и целите на Црна Гора, додавајќи дека Загреб ги поддржува аспирациите кон ЕУ на сите земји од регионот. 
Во блиска иднина во Подгорица ќе биде отворен хрватски конзулат, рече Жужул. Во Словенија Влаховиќ се состана со поранешниот министер за надворешни работи, Иво Вајгл. Тие разговараа за соработката помеѓу Словенија и Црна Гора, за ситуацијата во Југоисточна Европа, правниот статус на двете репиблики во составот на Србија и Црна Гора, како и за активностите на мултилатералните организации, со особен акцент врз ЕУ и ОБСЕ. 
Од суштинска важност е да се разговара за регионалните прашања со колегите од Словенија, со оглед на тоа што тие ќе го презема претседателството со ОБСЕ следната година, рече Влаховиќ, додавајќи дека Црна Гора и Словенија делат исти ставови во врска со голем број нерешени прашања во регионот. Вајгл, од своја страна, рече дека е важно Словенија да добива информации од прва рака за односите помеѓу Србија и Црна Гора, бидејќи тие се фактор на регионалната стабилност. 
За време на посетата на Љубљана, Влаховиќ одржа говор за Црна Гора и евро-атланската заедница пред публиката од дипломати, претставници на медиумите и истакнати личности од јавниот живот и културата. Настанот го организираше Здружението за меѓународни односи и Атланскиот совет на Словенија. 
За време на својата посета на Босна и Херцеговина, Влаховиќ им оддаде почит на жртвите на масакрот во Сребреница во 1995 година, велејќи дека тие ги симболизираат непотребните човечки страдања и сите злосторства што се случија за време на конфликтите во поранешна Југославија. Тој оствари разговори со министерот за надворешни работи на Босна и Херцеговина, Младен Иваниќ, претседателот на Министерскиот совет, Аднан Терзиќ, како и други членови на Владата. 
Влаховиќ и Иваниќ рекоа дека соработката со Хашкиот трибунал на ОН е од огромна важност, како што е и апсењето на наводните воени злосторници. Влаховиќ изрази загриженост дека евентуалното неекстрадирање од страна на Белград на обвинетите кои ги бара Трибуналот, вклучувајќи го и генералот на босанските Срби Ратко Младиќ, би можело да има последици врз Црна Гора. 
Министрите за надворешни работи, исто така, разговараа за билатералните економски односи. Тие се согласија со потребата од завршување на проектите за регионалната инфраструктура, како што се патиштата помеѓу Фоча и Никшиќ, како и помеѓу Требиње и Херцег Нови. Иваниќ, исто така, истакна дека и покрај тоа што договорите за слободна трговија помеѓу Црна Гора и БиХ резултирале со зголемена трговија, има простор за понатамошно подобрување. 
