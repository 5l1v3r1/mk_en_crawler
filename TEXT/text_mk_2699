09/02/2006
Од Берта Фониќи за Southeast European Times во Приштина – 09/02/06
Косовскиот парламент в петок (10-ти февруари) ќе гласа за нов претседател, кој трeба да го наследи починатиот претседател Ибрахим Ругова. Владејачкиот Демократски сојуз на Косово (ДСК), чиј претседател беше Ругова сé до својата смрт од рак на белите дробови минатиот месец, официјално го предложи 54-годишниот адвокат и универзитетски професор Фатми Сејдиу како свој кандидат претходно оваа недела. 
За да биде избран претседател потребно е двотретинско мнозинство во парламентот од 120 пратеници или во првиот или во вториот круг од гласањето. Ако обидот не биде успешен, ќе биде потребно просто мнозинство во третиот круг гласање. Сојузот за иднината на Косово и уште две други помали партии го поддржаа Сејдиу, со што ДСК доби просто мнозинство. 
Се очекува сите три круга од гласањето да се одржат в петок, со оглед на тоа што Советот за безбедност на ОН го очекува отпочнувањето на разговорите за идниот статус на Косово на 14-ти февруари. 
Според уставната рамка, секоја партија со повеќе од 25 членови во парламентот има право да предложи свој кандидат за претседател. Демократската партија на Косово (ДПК), предводена од Хашим Тачи, сé уште не донела одлука дали ќе предложи свој кандидат. Висок функционер на ДПК, Јавит Халити, во изјавата од вторникот рече дека партијата не ја отфрлила таа можност. 
Шефот на УНМИК, Сорен Јесен-Петерсен, ја поздрави кандидатурата на Сејдиу. „И покрај тагата што ја чувствуваме, важно е политичкиот процес да продолжи за да се оди напред со визијата на претседателот Ругова. Затоа јас ја поздравувам неговата кандидатура од страна на претседателството на ДСК и очекувам брз избор од косовското собрание на нов претседател“, рече тој. 
Петокот беше избран како датум откако ДПК се согласи да го повлече своето барање за одложување на гласањето следната недела поради распоредот на Тачи. Јесен-Петерсен остро ја критикуваше можноста за какво било одложување, велејќи дека е важно процесот да продолжи. 
