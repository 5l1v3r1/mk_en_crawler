24/01/2006
Од Блерта Фониќи за Southeast European Times во Приштина – 24/01/06
Ибрахим Ругова водеше кампања на мир и демократија во Косово и се здоби со почит насекаде во светот поради неговиот принципиелен став против насилството, се вели во телеграмата на американскиот претседател Џорџ В. Буш од понеделникот (23-ти јануари) до Неџат Даци, вршителот на должноста претседател на Косово. 
„Загубата на тој глас во едно пресудно време за Косово е особено трагична. Ве уверувам дека САД остануваат посветени на работата заедно со целиот народ во Косово за градење на стабилна, демократска и просперитетна иднина“, се вели во пораката на Буш. „САД загуби вистински пријател. Во текот на годините на конфликтот Ибрахим Ругова беше гласот на разумот и умереноста што му помогна на косовскиот народ да ги постави основите на една мирна иднина“, додава тој. 
Буш е еден од големиот број светски водачи и меѓународни фигури што испратија пораки во кои се изразува почит кон Ругова, кој почина во саботата по неколкумесечна битка со ракот на белите дробови. Додека траат подготовките за погребот на Ругова во четврток, Албанија, Македонија и Црна Гора веќе ги назначија делегациите кои ќе допатуваат во Приштина на погребот. 
И покрај големиот студ и силните снежни врнежи стотици илјадници ужалени граѓани започнаа да пристигнуваат во понеделникот во Приштина за да му оддадат последна почит на Ругова, чии посмртни останки моментно се изложени во косовкото собрание. 
„Ќе чекам тука додека не му оддадам почит на претседателот за последен пат. Тој беше голем човек“, рече Мухарем Гаши, жител на Приштина. 
Книгата на жалост ја потпишаа сите највисоки политичари во Косово. Претседателот Ругова „стана и остана шампион на независноста на Косово“, напиша премиерот Бајрам Косуми, додавајќи дека претседателот ги промени политичките и културните процеси во покраината. 
Шеснаесет години Ругова ја водеше најголемата политичка партија во Косово, Демократскиот сојуз за Косово. Тој беше избран за претседател на 4-ти март 2002 година, а беше реизбран во декември 2004 година. 
Во понеделникот генералниот секретар на НАТО, Јап де Хоп Шефер, го изрази своето длабоко сочувство, истакнувајќи дека Ругова ќе остане запаметен по „храброто и извонредно“ противење на насилството и по својата посветеност на идејата за целосно демократско, мирно и мултиетничко Косово. Шефот на НАТО, исто така, изрази увереност дека примерот на Ругова и понатаму ќе го води косовскиот народ во еден клучен момент за иднината на покраината. 
