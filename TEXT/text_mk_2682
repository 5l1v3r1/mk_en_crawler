08/08/2005
Од Марина Стојановска за Southeast European Times во Скопје - 08/08/05
Како дел од Националната програма за спречување и репресија на корупцијата, макединското Министерство за правда подготви нов закон чија цел е спречување на конфликтот на интересите помеѓу државните службеници и функционерите. Македонија е единствена земја во регионот на Југоисточна Европа која нема еден таков закон, кој според општото мислење е многу важен за кандидатурата на Скопје за пристап во ЕУ. 
„Во изминативе 15 години бевме сведоци на тоа како поединечните, семејните и партиските интереси редовно надвладуваа над јавните интереси“, рече директорот на Транспарентност Македонија, Зоран Јачев. Оттука, политичката одговорност на функционерите е од голема важност. Многу поголема казна за еден политичар е да биде ставен на тапет и да биде разрешен отколку да плати парична казна. 
Според нацрт-законот функционерите за кои ќе се открие дека ги штитат своите приватни интереси и ги запоставуваат јавните должности би можеле да бидат разрешени од функциите, а нивните имиња ќе бидат јавно обелоденети. Законот, исто така, го регулира и примањето на подароци. Во иднина функционерите ќе можат да добиваат само книги, сувенири и слични предмети под вредноста што ќе се определи со закон. Тие нема да смеат да примаат пари без оглед на висината на сумата. 
Функционерот што ќе се најде во ситуација на конфликт на интереси мора да ја пријави истата и да се изземе од постапката за која станува збор. Покрај тоа, пријавата може да дојде и од други лица кои дознале за конфликтот на интересите на фунционерот. Специјалната комисија ќе одлучува дали постои конфликт на интересите во дадениот случај, и покрај тоа што ќе бидат воведени и гаранции за заштита на личните податоци на функционерите. 
Еден од заклучоците на неодамнешната конференција за спроведувањето на националната стратегија против корупцијата беше и тоа дека е потребен цврст закон што ќе го регулира конфликтот на интересите. Помеѓу другите чекори што беа препорачани се и ограничувањето на дискреционите права на министрите и воведувањето на потребните реформи во системот на јавната администрација. 
Ефикасната борба против корупцијата претставува, исто така, клучен услов на хармонизацијата со ЕУ. Со оглед на тоа што поднесе апликација за членство Македонија мора да ја усогласи својата постојна легислатива со стандардите на Унијата, а Брисел јасно даде до знаење дека транспарентноста на владата претставува важен критериум. 
