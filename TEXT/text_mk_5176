06/07/2009
Од Бојана Миловановиќ за Southeast European Times во Белград -- 06/07/09 Фотографии на Никола Барбутов
Од 1804 до 1813 година, под водство на Караѓорѓе Петровиќ, Србија започна со сериозен отпор против Отоманската империја и почна да си ја повраќа својата државност. Караѓорѓе е познат во историјата како водач на првото српско востание во 1804 година.
Тој го формирал утврдениот град Топола и собрал армија за борба против Отоманците. Денес, два века подоцна, може да се посетат неговото упориште, куќа и црква. 
Повеќе од 100.000 посетители го посетуваат местото секоја година, изјави за Southeast European Times, водичот на туристичката организација на Топола Лидија Крстиќ. „Поголем дел од нашите посетители се деца на организирани училишни патувања ... Топола е место каде што децата може да научат многу за српската историја“, рече таа. Многу од странските туристи се дипломати и амбасадори кои сакаат да си го прошират своето знаење за земјата.
Востанието на Караѓорѓе не даде долгорочен успех. Тој и некои други бунтовнички водачи беа принудени да побегнат во Австриската империја во 1813 година, кога Отоманската империја отпочна масовен напад. 
Неговиот внук, кралот Петар Први, ја започна реконструкција на градот по враќањето на семејството на власт во 1903 година, и денес градот претставува историски музеј посветен на првото востание. Посетителите може да ги видат топовите на Караѓорѓе, сабјите, мечовите, огненото оружје и знамињата. 
Петровата куќа претставува голем комплекс на врвот од ридот Опленац. Истата се протега на 142 хектари земја и ја опфаќа и црквата Св.Ѓорѓе, куќата каде што Петар ја следел изградбата на мавзолејот, куќата на кралскиот винар и Кралскиот подрум. 
Во црквата се наоѓа прекрасен мозаик, кој се протега на 3.500 квадратни метри, со 40 милиони шарени стаклени коцки кои имаат 15.000 нијанси на бои.
Петровата куќа, изградена веднаш до мавзолејот, е денеска мавзолеј, во кој се изложени лични предмети на кралското семејство. Највредни се иконите од манастирите на планината Атос и тијарата која й припаѓала на кралицата Марија, сопругата на кралот Александар Први. Посетителите можат, исто така, да ги видат портретите на членовите на кралското семејство. 
Куќата на винарот е изградена во 1911 година за „чуварот“ на кралските лозја. По Втората светска војна и прогонот на семејството Караѓорѓевиќ од Србија, зградата служела како Музеј на народната борба за слобода. Денес во неа се одржуваат културни настани и трајни изложби на познатиот сликар Никола Граховац, кој поминал три децении од својот живот во Топола и бил голем донатор во Петровата куќа. 
Нашата последна станица е Кралскиот подрум. Кралските лозја порано се протегале на околу 50 хектари. Целата Петрова куќа порано живеела од производството на вино од Кралскиот подрум, изграден од Александар во 1931 година. Денес истата е музеј во кој е изложена стара опрема, вински преси и буриња кои датираат од 1930-тите.
Иако Топола претставува бурен период од српската историја, градот денес е аура на мирот. Жителите се многу горди на својот град -- секој од нив може да ви биде водич за локалитетите и историската важност на Топола.
