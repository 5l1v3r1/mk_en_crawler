29/03/2013
Менексе Токјај и Пол Чикои за Southeast European Times во Истанбул и Букурешт -- 29.03.13
По серијата состаноци на високо ниво Турција и Романија овој месец потпишаа акциски план за унапредување на стратешката соработка за редица заеднички билатерални, регионални и меѓународни интереси.
„Акцискиот план е структуриран во различни области на активност и вклучува предлози и проекти на билатерална соработка: политички, конзуларни, воени и безбедносни, економски, енергетски, индустриски, транспортни прашања, прашања што се однесуваат на внатрешните работи, азилот и миграцијата, животната средина, земјоделството, работната сила и социјалната заштита, културата, образованието, медиумите, туризмот, европските прашања, регионалната и меѓународната соработка“, изјавија за SETimes од романското Министерство за внатрешни работи во врска со протоколот за соработка.
Широкиот акциски план го унапредува договорот за стратешко партнерство потпишан меѓу двете земји во 2011 година зајакнувајќи го со конкретни предлози.
Столбот на стратешкото партнерство се трговијата и инвестициите. Меѓу државите што не се членки на ЕУ, Турција е број 1 трговски партнер на Романија. Околу 130.000 турски претпријатија се активни во Романија, во кои се вработени повеќе од 150.00 луѓе, со вкупни инвестиции во земјата од повеќе од 5 милијарди евра.
Претставниците на Здружението на турски бизнисмени во Романија (ТИАД) велат дека партнерството им дава стабилност на турските бизнисмени и го поздравија, како што го нарекоа, „изворот на стабилност во регионот на Црното Море“.
Економската димензија на односот ја поткрепува политичко-безбедносната компонента која зависеше од Европската унија и НАТО за поттикнување на мирот, стабилноста и просперитетот во регионот на Балканот и Црното Море, каде што двете нации имаат заеднички интереси, рече за SETimes Биргул Демиртас, балкански експерт во анкарскиот Универзитет ТОББ.
„Турција даде максимална поддршка за романското членство во НАТО и затоа Романија сега е најпосветен поддржувач на членството на Турција во ЕУ“, рече таа. „Нивното блиско партнерство ... во поглед на изградбата на противпроектилски одбранбени штитови во двете држави е важно и е прашање што ги приближува двете држави.“
Според Иницијативата за паметна одбрана на НАТО и Одбранбениот систем за балистички проектили, во Турција се наоѓа систем за рано предупредување, во близина на Малатја, а противпроектилски пресретнувачи се планирани да бидат сместени во Романија до 2018 година, велат властите.
Романија ќе го преземе претседавањето со Процесот за соработка во Југоисточна Европа (СЕЕЦП), во кој влегуваат Турција, Босна и Херцеговина, Бугарија, Македонија, Албанија, Србија, Грција, Хрватска, Молдавија и Црна Гора, во втората половина од 2013 година.
Како што потврди романскиот министер за надворешни работи за време на неговата последна посета на Анкара, на повидок е реформа на СЕЕЦП, во согласност со предлогот на Турција во 2010 година истиот да се институционализира и да ја зголеми својата ефикасност како еден од главните политички форуми на регионот.
Фатих Караманчи, претседател на Турско-романскиот бизнис совет во Одборот за надворешни економски односи, рече дека главните сектори каде што се фокусираат турските претпријатија во Романија се индустријата, градежниот бизнис, банкарството и финансиите, земјоделството, трговијата и туризмот, заедно со медиумите и секторот за инструменти. 
„Но, за да се исполни оваа цел во билатералната трговија, мора да има поголема диверзификација во производите и пазарите за инвеститорите“, рече Караманчи за SETimes. „На пример, Турција треба да биде повеќе ,рекламирана’ на пазарот во Романија во поглед на нејзиниот развиен и поволен здравствен туризам.“
Караманчи вели дека деловната соработка меѓу турските и романските претпријатија треба, исто така, да биде привлечна за инвеститори од трети земји кои сакаат да бидат активни во Романија.
Турско-романскиот бизнис совет тесно соработува со ТИАД и е подготвен да организира заеднички активности во земјоделството, индустријата, туризмот и логистиката, вели тој.
„Одредувањето стратешка рамка меѓу двете земји ќе има значително позитивно влијание врз обемот на меѓусебната трговска и културна размена“, вели Караманчи.
