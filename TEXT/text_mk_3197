05/10/2006
Од Берта Фониќи за Southeast European Times во Приштина – 05/10/06
Укажувањето на специјалниот претставник на ОН, Марти Ахтисари, дека одлуката за статусот на Косово е можно да се одложи, предизвика различни реакции. Водачите на косовските Албанци повикаа на придвижување на процесот според планираното, косовските Срби рекоа дека одложувањето би можело да биде остварлива опција, а шефот за надворешна политика и безбедност на ЕУ се чини дека го поддржа ставот на Ахтисари. 
„Ако датумот на изборите е на крајот од оваа година, можно е Контакт-групата повторно да го разгледа распоредот, и тоа можеби ќе значи дека мојот предлог -- кој е во фаза на подготовка -- ќе биде претставен дури по изборите“, рече Ахисари во интервјуто за финската државна радиотелевизија, ЈЛЕ, во вторникот (3-ти октомври). 
Неговата портпаролка, Хуа Јианг, за Southeast European Times изјави дека каква и да е одлука за одложување на процесот ќе биде донесена дури по консултациите со Контакт-групата за Косово. 
„Треба да го почекаме датумот на изборите во Србија и потоа ќе видиме каква ќе биде реакцијата на Контакт-групата“, рече Јианг. Ситуацијата ќе биде расчистена по утврдувањето на датумот, истакна таа. 
Политичките водачи на косовските Албанци изразија шокираност, при што премиерот Агим Чеку предупреди дека одложувањето на одлуката ќе ги зголеми ризиците и тензиите.
„Ние не бевме официјално информирани во врска со можноста за одложување на процесот. Јасно е дека сите овие одложувања не би се случиле ако Косово имаше динамичен живот во текот на изминатите шест годони“, рече Ветон Сурои, шефот на косовската делегација за прашањата на заедниците.
Водачот на опозицијата, Хашим Тачи, пак, потврди дека страната на косовските Албанци е посветена на постигнување решение оваа година. „И јас мислам дека ова е, исто така, и обврска на Контакт-групата“, додаде тој. 
Но, водачите на косовските Срби во средата рекоа дека одложувањето е можно да биде реална опција. 
„Меѓународната заедница смета дека ако демократските сили ја освојат власта на изборите, овие сили ќе можат да ја преземат одговорноста за косовското решение“, рече Ранѓел Нојкиќ. 
Шефот за надворешна политика и безбедност на ЕУ, Хавиер Солана, рече дека разговарал околу ова прашање со Антисари претходно оваа недела. Ако овој месец во Србија се одржи референдум за уставот и гласање во парламентот до крајот на оваа година, најверојатно ќе има и „цврста одлука“ за одложување на решението за статусот, рече Солана. 
За време на посетата во средата на северна Митровица, шефот на УНМИК, Јоаким Рикер, одговори на прашањата на новинарите за евентуалното одложување. 
„Што се однесува до распоредот, ние сé уште се водиме од обврската на Контакт-групата да стори сé што е во нејзина моќ за рано решение за статусот и јас сум сосема сигурен дека Контакт-групата и, се разбира, Ахтисари, и сите клучни играчи се сосема свесни за суштинската важност на донесувањето рано решение“, рече тој. 
Во Белград, премиерот Воислав Коштуница остро ги критикуваше изјавите на Ахтисари, велејќи дека претставникот на ОН „нема апсолутно никакво овластување да се занимава со тоа кога ќе се одржат изборите во една суверена земја“. 
