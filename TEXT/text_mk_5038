16/02/2010
(Разни извори -- 10/02/10 - 16/02/10)
Поранешниот бугарски главен обвинител -- Никола Филчев -- ќе биде сослушан од владата за наводна вмешаност во организиран криминал, во случајот против мафијата од највисок профил досега во државата.
За време на интервјуто за бТВ, министерот за внатрешни работи, Цветан Цветанов, рече дека одлуката за сослушување на Филчев уследила една недела откако полицијата разби значајна криминална група. Полицијата ја нарече операцијата „Октопод“, поради долгиот, компликуван досег на организираниот криминал во Бугарија. 
Набљудувачите таму и во странство велат дека случајот е од клучна важност за борбата на државата против организираниот криминал.
„Ова е војна“, рече премиерот Бојко Борисов. „Кој ќе издржи, ќе победи.“ 
Пред шест дена, полицијата уапси 14 осомничени членови на групата, за кои се вели дека биле вклучени најмалку една деценија во рекетирање, проституција, перење пари и даночно затајување. Во петокот Софискиот градски совет го одобри притворањето на седуммина од осомничените без кауција. 
Меѓу притворените беше и Алексеј Петров - Тракторот, поранешен бугарски командос и таен агент, кој беше советник на поранешниот шеф на државната Агенција за национална безбедност (ДАНС) до минатата година. Филчев ќе биде сослушан за неговиот однос со Петров, рече Цветанов. 
За време на неговото интервју во вторникот (15-ти февруари) за бТВ, Цветанов рече дека инспекторите се обидуваат да добијат колку може повеќе информации во врска со толеранцијата на државата кон организираниот криминал и како пипците на мафијата „Октопод“ допреле до различни владини агенции.
Цитирајќи извори блиски на обвинителството, софиското радио Дарик во понеделникот објави дека Филчев ќе биде сослушан за неговата наводна заштита на Петров, како и за лобирање за назначувањето на поранешниот командос во бугарската разузнавачка и безбедносна служба во 2000 година.
Филчев, кој беше главен обвинител на земјата од 1999 до 2006 година, исто така, се очекува да биде сослушан за неговата улога во прикривањето на истрагата под името „Бизнисмени“.
Десничарската партија Демократите за посилна Бугарија (ДСБ), чиј претседател Иван Костов беше премиер од 1997 до 2001 година, инсистира на апсење на Филчев и темелна истрага.
„Време е да се разотрие целата група која оперира околу поранешниот главен обвинител Филчев“, рече пратеникот на ДСБ Атанас Атаносов, кој ја предводеше Службата за национална безбедност во тоа време. 
Роднините на воениот обвинител Николај Колев, застрелан во близина на својот дом во Софија на крајот од 2002 година, во континуитет го обвинуваат Филчев дека го организирал атентатот.
Нанка Колев, вдовицата на жртвата, тврди дека Петров и Филко Славов -- поранешен шеф на специјалните полициски сили -- работеле заедно на убиството на нејзиниот сопруг.
Колев неодамна го доби случајот против Бугарија во стразбуршкиот Европски суд за човекови права, кој пресуди дека истрагата за убиството на Колев била несоодветно водена и нареди нејзино повторно отворање. Цветанов во вторникот рече дека тоа ќе се случи наскоро. 
