29/11/2004
Од Марија Лазарова за Southeast European Times во Скопје - 29/11/04
Два дена откако официјално беше назначен за мандатор, Владо Бучковски во неделата (28-ми ноември) изрази уверување дека консултациите за составот на новата влада во земјата ќе завршат во рок од една недела и новиот кабинет ќе биде објавен неколку дена подоцна. Тој, исто така, вети дека ќе воспостави редовна комуникација со опозицијата. 
Претседателот Бранко Црвенковски во петокот официјално му го даде на Бучковски - македонскиот министер за одбрана - мандатот за формирање на новата влада во земјата, откако владејачкиот Социјалдемократски сојуз на Македонија (СДСМ) го избра за претседател на вонредниот конгрес во четвртокот. Бучковски ќе го замени Хари Костов, кој поднесе оставка претходно овој месец од премиерското место. 
Бучковски освои 391 глас во вториот круг, откако сите тројца кандидати за местото не успеаја да освојат апсолутно мнозинство. Вицепремиерката Радмила Шеќеринска беше втора со 265 гласа. Членот на Парламентот Тито Петковски, исто така, се кандидираше за местото и тој освои 144 гласови во првиот круг. 
„Сметам дека новата влада ќе биде објавена на 7-ми или 8-ми декември“, пред да започне парламентарна расправа за истата помеѓу 15-ти и 18-ти декември, рече Бучковски во интервјуто за Радио Слободна Европа/Радио либерти (РФЕ/РЛ) во неделата. 
Тој веќе започна консултации со партиите во коалициската влада во оставка предводена од СДСМ, Либерал-демократската партија (ЛДП) и Демократската унија за интеграција (ДУИ). 
По разговорите во саботата водачите на ЛДП и ДУИ, Ристо Пенов и Али Алхмети, потврдија дека ќе останат во коалицијата предводена од СДСМ. Тие, исто така, се согласија дека коалициските разговори не треба да потраат повеќе од една недела, со оглед на некои итни прашања за кои треба да решава новата влада, како што е подготвувањето на буџетот за 2005 година. 
Бучковски рече дека имало, исто така, разговори и со претседателот на ВМРО-Македонска, Борис Стојменов, за евентуален сојуз. „Сепак, тоа би било коалиција за локалните избори, а не за новата влада.“ 
Според извештаите во локалниот печат, сигурно е дека само министерката за надворешни работи Илинка Митрева ќе го задржи своето место во новата влада. Не се знае дали Шеќеринска ќе остана на функцијата заменик-премиер. Што се однесува до министерството за одбрана, во печатот се шпекулира дека СДСМ би можел да се согласи да му го даде на ЛДП, при што како можна замена за Бучковски се споменува министерот за труд и социјална политика во оставка, Јован Манасиевски. 
