25/02/2005
САРАЕВО, Босна и Херцеговина (БиХ) -- БиХ и Србија и Црна Гора мора да ги исполнат обврските на Трибуналот на ОН за воени злосторства со цел да го отворат патот за европска иднина на двете земји, изјави во четвртокот (24-ти февруари) претседателот на Србија и Црна Гора Светозар Маровиќ. Заедно со претседателот на Претседателството на БиХ, Борислав Паравац, Маровиќ претседаваше со петтата седница на Меѓудржавниот совет за соработка помеѓу БиХ и Србија и Црна Гора. Двајцата водачи рекоа дека односите помеѓу нивните земји се добри, особено на економски план. Тие се согласија дека безбедносните институции треба да ги интензивираат контактите со цел да им помогнат на двете земји во исполнувањето на обврските кон Трибуналот, како и во борбата против организираниот криминал и шверцот. 
На маргините на состанокот министрите за надворешни работи и за правда на двете земји потпишаа шест спогодби за соработка во врска со граничните премини помеѓу БиХ и Србија и Црна Гора, режимот на пограничниот сообраќај, како и правната соработка во врска со кривичните прашања. (ФЕНА, ПБС, РТРС - 24/02/05)
