25/02/2010
(Dnevnik.bg - 25/02/10; AФП, Ројтерс, ДПА, Блумберг, МТИ, УПИ, Софиска новинска агенција, Б92, РИА Новости - 24/02/10)
Единаесет држави од Централна и Источна Европа (ЦИЕ) се согласија во средата (24-ти февруари) да формираат гасен систем север-југ-исток, кој ќе ги диверзификува изворите на снабдување и правците, но и ќе ја зајакне енергетската безбедност во регионот. 
Новиот аранжман беше предложен од унгарскиот премиер Гордон Бајнаи, за време на самитот за енергетска безбедност во Букурешт. Состанокот заврши со потпишување заедничка декларација на земјите-учеснички, вклучително и Австрија, Босна и Херцеговина (БиХ), Бугарија, Хрватска, Чешка, Унгарија, Полска, Романија, Србија, Словачка и Словенија.
Документот повикува на формирање „Триаголник север-југ-исток на снабдување со гас“, како што предложи домаќинот на самитот Бајнаи. Гасоводот за природен гас Набуко ќе го формира источниот агол од триаголникот, додека терминалот за растечнет природен гас (ЛНГ) на хрватскиот остров Крк и другиот во Полска, ќе бидат неговиот јужен, односно северен агол.
Планираната централноевропска гасна линија, позната како Енергетски коридор север-југ, ќе ги поврзува овие два агли, според Ројтерс. 
„Потпишавме заедничка декларација според која енергетската сигурност е многу важна задача за државите-потписнички“, рече Бајнаи на прес-конференцијата, опишувајќи го документот како пресвртница во регионалната енергетска соработка.
„Се работи за широка и силна соработка со цел да се загарантира дека помалку луѓе мора да доживуваат бессони ноќи или смрзнувачки температури поради некоја енергетска криза во регионот“, истакна тој, очигледно говорејќи за гасната криза на почетокот од минатата година, предизвикана од расправијата за цените меѓу рускиот „Гаспром“ и Украина.
На состанокот присуствуваа премиерите на Чешка, Полска и Словачка -- другите три држави во групата Вишеградска четворка, со која моментно претседава Унгарија -- и нивниот бугарски, хрватски, романски и српски колега. 
Австрија, БиХ и Словенија, беа претставени од владини претставници на форумот, на кој присуствуваше и извршниот директор на Меѓународната енергетска агенција Нобуо Танака и американскиот специјален претставник за евроазиски прашања, Ричард Морнингстар. 
Потписниците „изразија поддршка за зајакнатата соработка во понатамошното интегрирање на гасните мрежи и диверзификацијата на правците и изворите на снабдување“, Ројтерс ја цитираше декларацијата од самитот во Букурешт.
Учесниците се согласија да го поддржат терминалот ЛНГ во романскиот град Констанца и сличните проекти во поширокиот регион на Црното Море.
Бајнаи рече дека верува оти новите проекти може да бидат комплетирани во 2014 или 2015 година. 
Декларацијата, исто така, повика на побрзо спроведување на проектот Набуко, ривал на проектот Јужен тек поддржан од Русија, чија изградба треба да започне на крајот до 2011 година и се очекува да биде комплетирана во 2014 година. 
Според плановите, гасоводот ќе пренесува 31 милијарда кубни метри ирачки, туркменистански и азербејџански природен гас по линијата од 3.300 километри. Истата поминува од источна Турција во центарот за дистрибуција во Австрија, преку Бугарија, Романија и Унгарија, заобиколувајќи ја Русија.
Танака за унгарската новинска агенција МТИ изјави дека Набуко ќе биде подобро решение за подобрување на енергетската сигурност во Европа, отколку Јужен тек. 
На барање на Србија, во декларацијата беше вклучен анекс, според кој некои од земјите-учеснички, вклучително и Унгарија, исто така ќе се приклучат на проектот Јужен тек.
