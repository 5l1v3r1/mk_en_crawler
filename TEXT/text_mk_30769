12/12/2010
ПРИШТИНА, Косово -- Граѓаните на Косово во неделата (12-ти декември) излегоа на гласање, за да ги изберат своите претставници во парламентот од 120 места. Тоа беа први општи избори откако Косово прогласи независност од Србија во 2008 година. Околу 1,6 милиони луѓе имаат право на глас. Предвремените избори беа распишани откако поранешниот претседател Фатмир Сејдиу поднесе оставка во септември, што доведе до пад на владејачката коалиција.
Дваесет и девет политички партии и граѓански инцијативи, вклучително и осум на косовските Срби, се натпреваруваат во трката. Според Косовскиот закон за изборите, Србите имаат загарантирани десет од 120 места во парламентот, без оглед на одѕивот. Повеќе од 30.000 набљудувачи ќе го следат изборниот процес. (Teлеграфи, Коха Диторе, Танјуг, Бета, Ројтерс, АФП - 12/12/10)
