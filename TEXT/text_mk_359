06/06/2011
Од Бојана Миловановиќ за Southeast European Times во Белград – 05/06/11 
Образовниот систем на Србија, која е преплавен со политички и економски проблеми, пропаѓа во изминатите две децении. Помалку од 7 отсто од жителите се високо образовани, а повеќе од 1,3 милиони, од вкупно 7,5 милиони жители, немаат основно образование.
Со оглед на околностите, реформите во образованието не се мала задача. Министерот за образование, Жарко Обрадовиќ зборуваше за тоа со дописникот на SETimes Бојана Миловановиќ. 
 SETimes: Според вас, кој е најголемиот проблем во образовниот систем?
 Обрадовиќ: Најголемиот проблем е тоа што многумина сеуште не го сфаќаат образованието како најголемиот ресурс на нашиот иден развој и не постои желба за подобрување и целосна посветеност на задачата меѓу сите учесници во образовниот процес.
Наследени се голем број на нерешени прашања. Образованието бара постојана работа и реформи. Кога некој ќе праша дали ги имам завршено образовните реформи, јас само се насмевнувам бидејќи реформите се тековен процес. 
Науката и технологијата се во првиот ред на иновации кои брзо се спроведуваат, што ни покажува дека ние мора да учиме од други и да ги применуваме позитивните искуства. Некои работи може да се применат дури и без пари.
Вклучувањето на децата со посебни потреби во редовните училишта во Србија започна минатата година. Не би можел да најдам одговор за тоа зошто тоа не беше направено порано. Некои имале добра волја, но инерцијата и навиката да не се ангажираат во нешто ново, стравот од соочување со непознатото и новото, секогаш ги кочи иновациите.
Во текот на последните неколку години, Србија посвети премногу малку внимание на проблемот на професионално подобрување на образованите професионалци. Интересно е да се напомене дека Србија излезе со различни стратегии, но никогаш со една образовна стратегија. Сепак, работите се движат напред и до крајот на оваа година ние ќе имаме стратегија за образованието. 
 SETimes: Колку може да напредува српскиот образовен систем, како и да се усогласи со европските стандарди со инвестиции од околу 3,5 отсто од БДП? 
 Обрадовиќ: Ние не инвестиравме во образованието подолго време. Ако изговор за време на 1990-тите години се санкциите -- изолацијата, бомбардирањето во 1999-та година, недостатокот на средства - тогаш останува прашањето зошто не се најде решение за инвестициски средства во образованието од странски донации или проекти за приватизација по демократските промени во 2000-та година? 
Една законска одредба можеше да воведе задолжително решение за инвестиции од приватизациските фондови во образовната инфраструктура. Сé се сведе на платите на вработените и подобрување на наставата, а опремата и инфраструктурата беа оставени на маргините.
Не е возможно квалитетно образование доколку условите не се соодветни и во согласност со европските стандарди. Со години, околу 96 отсто од буџетот на Министерството за образование се трошеа за плати на вработените.
Бројката споменувана во медиумите, 3,5 отсто од БДП за инвестиции во образованието, не е целосно точна, бидејќи таа не ги вклучува средствата од 0,8 отсто од локалната самоуправа и парите од владиниот Фонд за млади таленти, кои изнесуваат 0,5 отсто.
Образованието, се разбира, треба да добие повеќе инвестиции. Факт е дека ние имаме голема стагнација, што нема никаква врска со средствата. Ние донесовме повеќе закони во текот на изминатите три години, воведовме интернет во сите основни и средни училишта во Србија и остваривме многу повеќе работи за кои не се потребни пари. 
 SETimes:  Студентскиот тренд, особено во рамките на техничките факултети, да се бара работа и да се гради кариера во странство е се уште силен. Како може да се запре тоа?
 Обрадовиќ: Тоа не е нов проблем, тоа постои со години, дури и децении. Можеби на овој проблем никогаш не му се посветуваше толку многу внимание како денес. Тој изгледа поочигледен сега бидејќи економската криза го ограничи бројот на потенцијални работни места. 
Проблемот не може да се реши преку ноќ и никогаш нема да биде решен во целост. Со цел да се справиме со него, ние мора да имаме исклучително силна економија, со голем број компании кои би можеле да ги вработат студентите. 
Во обид да се запре одливот на високообразовен кадар, Србија, почнувајќи од 2010-та година, одлучи да финансира голем број на студенти кои посетуваат докторски студии. Ние инвестираме во постдипломските студии како основа за понатамошен развој, но исто така создаваме основа за млади научници. Можеби ќе биде потребно, следејќи го примерот на некои други земји, да им се дадат на младите професионалци поповолни станбени кредити, со цел да можат да купат станови полесно.
 SETimes: Каква е вашата оценка за регионалната соработка во образованието? 
 Обрадовиќ: Ова министерство има воспоставено добри односи со колегите во регионот. Пред околу една година, претставниците на сите поранешни земји на Југославија се собраа на конференцијата за образование во Белград, за прв пат од конфликтот 1990-тите години. Почнавме добро да соработуваме, но потребно е време за проширување на процесот. Според мене, треба да се изврши притисок за подобра соработка, бидејќи некогаш бевме дел од еден образовен систем. Ние имаме многу повеќе сличности отколку разлики; не постои јазична бариера и затоа може да си помагаме едни на други. Мислам дека е свртена нова страница во образовната соработка [во регионот] во однос на претходните години.
 SETimes: Неодамна наставниците одржаа штрајк кој траеше два месеца, незадоволни од своите плати и работните услови. Според вас, во каква позиција се наставниците и дали месечната плата од околу 350 евра е соодветна за работата што тие ја работат?
 Обрадовиќ: Наставниците, секако, треба да заработуваат повеќе, но секогаш треба да се земат во предвид економските услови. Поголемите плати бараат поздрава економска ситуација. Во отсуство на подобра економија, поголем прилив на средства во буџетот и поголеми инвестиции во образованието, не може да се очекуваат некакви ненадејни промени. 
 SETimes: По неодамнешната реконструкција на владата, одделот за наука се спои со вашето министерство. Која е вашата проценка за напредокот во науката и достигнувањата во Србија?
 Обрадовиќ: Имаме голем број научни институти кои прават вредни работи. Сите тие имаат свое место - оние кои работат во природните и општествените науки. Јас сум задоволен со тоа колку од нашите институции се вклучени во успешната меѓународна соработка и колку проекти им се дадени на ниво на ЕУ. Тоа покажува дека навистина имаат квалитет и потенцијал. Мислам дека сега е добро време да се промовираат нашите квалитети.
