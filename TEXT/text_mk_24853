03/03/2009
ТИРАНА, Албанија -- Иако владата сé уште планира да ја поднесе апликацијата на државата за кандидатски статус во ЕУ за време на актуелното претседавање на Чешка со ЕУ, премиерот Сали Бериша во понеделникот (2-ри март) не ја отфрли можноста за евентуални одложувања во процесот, поради внатрешните проблеми на ЕУ. „Албанија ќе мора да чека, но не долго“, им рече тој на членовите на владејачката Демократска партија. Бериша ја пофали брзата ратификација на албанскиот Договор за стабилизација и асоцијација со ЕУ од страна на сите 27 членки на Унијата. Тој го припиша ова на напредокот на државата во борбата против криминалот и корупцијата.
Во другите вести, парламентарната комисија за надворешни работи усвои пет предлог-закони кои претставуваат основа за членството на Албанија во НАТО. Се очекува парламентот да ги усвои наскоро.
Исто така во понеделникот, американскиот амбасадор во Тирана, Џон Витерс, ги повика албанските судии да се спротивстават на политичкиот притисок и да ја загарантираат независноста на судството. „Нема ништо поважно од слободен и чесен правен систем“, рече тој на состанокот со претседателите на судовите во државата. (ББС, Коха диторе - 03/03/09; Шекули, Балкан веб, Телеграфи, Топ њус, Топ ченал, Лајме - 02/03/09)
