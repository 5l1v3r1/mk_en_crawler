29/12/2011
Дражен Рамиковиќ за Southeast European Times во Сараево -- 29.12.11
Водачите на шесте најголеми политички партии во Босна и Херцеговина (БиХ) конечно се договорија во средата (28-ми декември) да формираат државен Совет на министри, потег кој би требало да ја зајакне разнишаната кандидатура за ЕУ на земјата. 
Исто така, за време на состанокот во Сараево, партиите се договорија околу законите за попис и државна помош, „случајот Финчи и Сејдиќ“, како и државниот буџет за времено финансирање на работата на владата во текот на првиот квартал од 2012 година.
Водачот на Хрватската демократска заедница (ХДЗ-БиХ), Драган Човиќ, и другите партиски водачи рекоа дека премиер ќе биде Вјекослав Беванда, чие име ќе биде поднесено до претседателството на БиХ. Беванда работеше како министер за финансии во владата на Федерацијата на БиХ (ФБиХ), приклучувајќи й се на ХДЗ пред две години. Пред неговата министерска функција, тој работеше во банкарството и се сметаше за еден од главните економски експерти во БиХ. 
На заедничката прес-конференција по состанокот во средата, партиските водачи ги објавија деталите од етничкиот состав на владата. 
Бошњаците ги обезбедија министерствата за надворешни работи, безбедност, одбрана, транспорт и комуникации.
Србите ги добија министерствата за финансии, надворешна трговија и економски односи, како и граѓански прашања, додека Хрватите го добија местото претседавач на Советот на министри, како и министерствата за правда и човечови права и бегалци.
Претседателот на Република Српска Милорад Додик, кој ја предводи партијата СНСД, рече дека договорот е резултат на компромис на домашните политички партии, а не притисок од меѓународната заедница.
„Не го добивме она што мислевме дека треба, но никој не доби сé што сакаше“, рече Додик.
Клучните договори за законите од пакетот на ЕУ ќе овозможат БиХ да аплицира за кандидатски статус во ЕУ.
Водачот на Социјалдемократската партија (СДП), Златко Лагумџија, рече дека е постигната задоволителна соработка со ХДЗ.
Водачот на ХДЗ 1990 Божо Лубиќ, пак, објави дека е можно да го повлече својот потпис за формирањето на Советот на министри и може да се приклучи на опозицијата ако некои работи не бидат разјаснети и хармонизирани во билатералните дискусии во следните неколку дена.
Експертот по економија со седиште во Бања Лука, Снежана Станковиќ, изјави за SETimes дека колку и да е договорот политички по својата природа, истиот е поважен од економска гледна точка бидејќи БиХ изгуби значајни инвестиции и странски финансии поради неспособноста на политичарите да формираат влада. 
„Имаше ,технички буџет’ кој обезбедуваше само плати и финансиски средства неопходни за институциите да функционираат. Сега ќе биде можно да се усвои „развоен буџет“, кој ќе обезбеди инвестиции во економијата на државата, како и надворешни инвестиции“, додаде Станковиќ. 
Шефот на делегацијата на ЕУ и специјален претставник во БиХ, Питер Соренсен, го поздрави договорот.
„Делегацијата на ЕУ во БиХ беше охрабрена од фактот дека е постигнат компромис по политичкиот ќор-сокак кој траеше со месеци“, рече тој во изјава. 
„Ги охрабруваме властите во БиХ да продолжат со решавање на проблемите на државниот буџет за 2012 година и да [развијат] глобална фискална рамка со цел да се обезбеди целосно функционирање на државните институции и исполнување на меѓународните обврски на БиХ“, заклучи тој.
Бугарскиот министер за надворешни работи, Николаи Младенов, во четврток издаде изјава во која вели дека новоформираниот Совет на министри мора да го надомести изгубеното време и веднаш да ги преземе потребните реформи за забрзување на интеграцијата во НАТО и во ЕУ. „Уверен сум дека тоа е можно и земјата ќе добие целосна поддршка од Бугарија на својот пат кон реформите“, Софија ечо ја цитираше неговата изјава.

Жителот на Сараево, Стеван Вукчевиќ (28), го искажа колективното чувство на олеснување на јавноста, велејќи дека е жално што политичарите ги натераа граѓаните да чекаат повеќе од една година. 
„Мислам дека тие се договорија на состанокот да ни дадат подарок за Нова година. Се надевам дека граѓаните ќе знаат како да го казнат ова однесување на следните избори, и дека тие нема да ја заборават годината без влада“, рече Вукчевиќ. 
