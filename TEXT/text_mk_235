22/12/2008
(Разни извори -- 19/10/08 - 28/11/08)
Повеќе од една година откако беше ослободена од директна одговорност за геноцид во масакрот во Сребреница во Босна и Херцеговина (БиХ) во 1995-та година, Србија повторно се соочува со слично дело во Меѓународниот суд за правда (МСП).
На 18-ти ноември, судот во Хаг одлучи дека има надлежност да ја разгледа тужбата поднесена од Хрватска во која Србија се обвинува за многукратно нарушување на Конвенцијата за геноцид од 1948-та година за време на војната од 1991-1995-та година помеѓу овие две земји. 
Загреб ја поднесе својата тужба во МСП во јули 1999-та година, кога само две од бившите шест Југословенски републики -- Србија и Црна Гора -- се уште останаа заедно во она што тогаш беше познато како Федерална Република Југославија. Во февруари 2003-та година, овие две републики ја формираа државната унија Србија и Црна Гора, која се распадна по референдумот за независност во мај 2006-та година во Црна Гора.
Веднаш потоа, српскиот парламент ја прогласи Република Србија за законски наследник на државната унија Србија и Црна Гора.
МСП одлучи дека Србија е единствениот обвинет во тужбата поднесена од Хрватска. Судот, составен од 17 судии, исто така ги отфрли сите три прелиминарни приговори, кои се однесуваа на јурисдикцијата на судот и приемливоста на тужбата на Хрватска, поднесени од Србија во обид да ја спречи судската постапка.
Загреб во тужбата тврди дека Југославија ја прекршила Конвенцијата за геноцид „кога воспоставила контрола врз Книнскиот регион и источна Славонија од 1991-та до 1994-та година, бомбардирајќи и вршејќи напади врз пристаништата во Далмација и принудувајќи ги хрватските и [другите несрпски] жители да ги напушат овие области“.
Целта на овие дејствија беше „етничко чистење на овие региони и нивно обединување со ФРЈ со цел да се создаде поголема српска држава“, тврди Хрватска.
Таа, исто така, ја обвинува Србија дека извршила второ етничко чистење во Книнскиот регион точно пред операцијата „Бура“ на хрватската армија во август 1995-та година. Во тоа време, според тужбата, Белград „му наредувал, го поттикнувал и принудувал“ своето етничко српско население да се евакуира од ова подрачје. 
Хрватска бара решение кое ќе ги одреди овие дејствија како нарушување на Конвенцијата за геноцид, како и Србија да плати воен надомест за штетите на лицата и имотите во износ кој ќе биде одреден од страна на МСП. 
Загреб тврди дека 20 000 лица загинале како резултат на српската агресија, а уште 800 000 биле расселени или принудени да ги напуштат своите домови. Околу 590 градови и села беа оштетени. Околу 25 отсто од вкупниот економски капацитет на Хрватска и приближно 10 отсто од нејзините туристички капацитети беа, исто така, оштетени или уништени, се тврди во тужбата. 
МСП и даде на Србија една година за да ја подготви својата одбрана, но најверојатно ќе поминат уште 12 месеци пред да започне судењето.
Како брза реакција на одлуката на судот, Белград вети дека ќе поднесе контра тужба против Хрватска за операцијата „Бура“, сугерирајќи дека во тужбата можат да бидат вклучени и злосторствата извршени од страна на хрватскиот пронацистички режим во текот на Втората светска војна.
„Ќе ги разгледаме сите настани од 20-от век, настаните за време на Втората светска војна, за време на независната држава Хрватска“, рече српскиот министер за надворешни работи Вук Јеремиќ. „Ќе се навратиме кон историјата со цел да ја утврдиме вистината во име на нашата заедничка иднина во ЕУ“. 
Разочарана од пресудата на МСП од февруари 2007-та година за нејзината тужба за геноцид против Србија, БиХ внимателно ќе следи како ќе се одвиваат судските постапки помеѓу Хрватска и Србија. Ако во текот на постапките се појави некој нов доказ, Сараево може да побара од Хашкиот суд, познат и како Светски суд, повторно да ја разгледа пресудата или дури да побара нов процес. 
Освен што ќе се занимава со остатоците од конфликтот во регионот, судот, исто така, ќе ги сослуша двете балкански земји кои и понатаму водат жесток спор, но без насилство. 
Македонија поднесе тужба против соседна Грција за наводно прекршување на времената спогодба од 1995-та година. Како дел од спогодбата, Грција се согласи „да не се противи“ на членството на Македонија во меѓународните организации и институции кои го користат името Бивша Југословенска Република Македонија (БЈРМ) -- името под кое таа беше примена во ОН во 1993-та година.
Меѓутоа, на почетокот од годинава, Грција стави вето на поканата на Македонија да се приклучи кон НАТО, наведувајќи го долготрајниот спор околу името помеѓу нив. Македонија поднесе тужба во МСП на 17-ти ноември. 
Грција одбива да го признае името Република Македонија со аргумент дека во него се содржи територијална претензија кон грчката територија и се нарушува грчкото културно наследство. Повеќето меѓународни организации, меѓу кои и НАТО и ЕУ, официјално го користат името БЈРМ. 
Грција тврди дека Скопје многу пати ја има прекршено времената спогодба и дека тужбата е само „тактика на забавување“ на преговорите за спорот околу името водени од ОН. 
И покрај тоа што на МСП нема да му биде потребно толку време за да донесе одлука за тужбата на Македонија како во процесот на БиХ против Србија за геноцид во 1993-та година, се очекува судот да донесе одлука после неколку години. 
Една од главните функции на МСП, основан во 1945-та година, е да ги решава правните спорови помеѓу државите. Неговите одлуки за ваквите судски случаи се крајни и задолжителни за засегнатите страни и не можат да се обжалат.
Друга негова функција е да дава консултативно мислење за правните прашања поднесени до него од страна на телата на ОН и специјализираните агенции. Последното вакво прашање, поднесено до Светскиот суд на 10-ти октомври, исто така е поврзано со Балканот. 
На гласањето на 8-ми ноември, генералното собрание одобри српска резолуција, барајќи консултативно мислење за тоа дали унилатералното прогласување на независност на Косово на 17-ти октомври е во согласност со меѓународниот закон.
Косовските власти, ОН и земјите-членки треба до 17-ти април 2009-та година да ги поднесат нивните писмени извештаји по ова прашање, а до 17-ти јули да ги коментираат истите. Тогаш МСП ќе одлучи како ќе продолжи. 
Решението на судот по ова прашање нема да биде обврзувачко. Дури и ако судиите на МСП речат дека прогласувањето на независноста на Приштина не е во согласност со меѓународниот закон, ниту една од 50 држави кои го признаа Косово нема да биде обврзана да ја смени својата одлука.
