16/06/2010
Од Игор Јовановиќ за Southeast European Times во Белград -- 16/06/10 
Одлуката на Советот на министри на ЕУ за отпочнување на процесот на ратификација за српската Спогодба за стабилизација и асоцијација (ССА) се поздравува како пресвртница за оваа балканска земја, иако аналитичарите предупредуваат дека се работи за долг пат напред.
Советот во понеделникот (14-ти јуни) даде зелено светло за процесот, откако главниот обвинител на Трибуналот на ОН, Серж Брамерц, поднесе позитивен извештај за соработката на Србија. ССА е првата договорна спогодба меѓу ЕУ и една земја-кандидатка, и мора да биде ратификувана од парламентите на сите 27 членки, како и од Европскиот парламент.
„Сите парламенти на членките на ЕУ ќе ја ратификуваат спогодбата и со тоа ќе им покажат на своите инвеститори дека Србија е безбедна и дека со нас може да се договара“, рече вицепремиерот Божидар Ѓелиќ, кој требаше да го надгледува процесот на интеграција во ЕУ, за локалните медиуми.
Ова ќе „го зголеми бројот на инвеститорите и новите работни места во нашата држава“, додаде тој. Претседателот Борис Тадиќ, пак, вети дека неговата земја ќе ги заврши своите обврски кон Хашкиот трибунал со фаќањето и екстрадицијата на двајцата преостанати обвинети, Ратко Младиќ и Горан Хаџиќ. 
Политичкиот аналитичар Дејан Вук Станковиќ изјави за SETimes дека одлуката на министрите е „многу важен чин за Србија“.
„Тоа, исто така, ќе биде многу важно за продолжувањето на работата на европската интеграција на Србија, иако веќе е јасно дека процесот нема да биде толку брз колку што би сакале Србија и другите земји од Западен Балкан“, рече Станковиќ.
Фактот дека потенцијалниот датум за дебатирање околу апликацијата за членство на Србија не беше споменат на состанокот во понеделникот, е доказ дека патувањето на Белград до ЕУ нема да биде ниту брзо, ниту лесно.
„Многу настани во ЕУ резултираат со измореност од проширувањето, поради што Западен Балкан ќе мора да чека извесно време пред вратата на ЕУ. Исто така, многу прашања се сé уште отворени на Балканот, и јас верувам дека Белград на некој начин ќе го реши косовскиот проблем пред да стане кандидат за членство“, рече Станковиќ.
Иван (41) од Белград вели дека му е драго за одлуката на министрите на ЕУ. „Не мислам дека одлуката ќе влијае на нашиот секојдневен живот, но е чекор напред кон европската интеграција, која ми е многу важна. Знам дека тоа е само еден чекор, но мислам дека секој чекор во вистинската насока е важен“, изјави Иван за SETimes. 
Мухарем (53) од западниот српски град Пријепоље, рече дека одлуката на ЕУ „претставува зрак светлина кој треба да ги направи српските граѓани да се чувствуваат дека се доближуваат до еден подобро организиран свет“. 
„Јас, исто така, очекувам тоа да води до подобрувања во секојдневниот живот, но мислам дека ќе мораме да почекаме извесно време за тоа да се случи.“ 
