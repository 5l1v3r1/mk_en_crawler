02/04/2012
Х.К. Цанис во Атина и Менексе Токјај во Истанбул за Southeast European Times -- 02.04.12 
Грст долго занемарувани споменици од отоманската ера во старата област Плака во централниот дел на Атина неодамна повторно се појавија на пејсажот на културно наследство на грчкиот главен град, во голема мера потпомогнато од еден аспект на проектот „Единствена балканска приказна“ -- имено, историски прошетки со цел локалните жители да дознаат повеќе за културните места. 
Една од тие прошетки, предводена од страна на обучен археолог, беше причината поради која околу 50 Атињани се собраа едно студено неделно утро на почетокот на март пред метро станицата Монастираки во центарот на Атина. 
Овој настан ја одбележа четвртата обиколка на спомениците од отоманската и модерната грчка ера во Плака, област која се граничи со Акропол во централна Атина на северниот и источниот дел на ридот, и чии споменици се сметаат за олицетворение на класичната антика. 
„Балканската приказна“, проект на институтот Гете, е најдобро позната како фото изложба на заедничко историско културно наследство, каде пет наградувани фотографи од Атина, Белград, Призрен, Скопје и Тирана нудат фотографии на муслимански, христијански и еврејски споменици на Балканот.
Во Грција, според организаторот Софија Ефтимиу, овој проект исто така ги зголемува напорите за обновување на интересот на Атињаните за центарот на нивниот град. Успехот на иницијативата, исто така, значи дека таа ќе биде продолжена, соопштија организаторите. 
Во поширок обем, поголемата чувствителност на културните места и споменици, без оглед на ерата или цивилизацијата што ги изградила, е исто така цел за целиот балкански регион, кој често се соочува со историски, политички, па дури и верски ривалства.
Во Истанбул минатиот февруари, кога медиумите објавија дека ѕидовите на една средновековна византиска кралска палата во заштитената зона од прв степен на познатата област Султанахмет беа уништени за изградба на хотел со пет ѕвездички, со што беше прекршен законот за заштита на културното наследство, археолозите, како и академиците, беа запрепастени. 
Овој инцидент предизвика дебата во Турција за подобра заштита на сите аспекти на историјата, стара речиси два и пол милениуми, на оваа метрола. 
Во еден друг случај, нацрт-извештајот на експерти од Археолошкиот музеј во Истанбул го поттикна Министерството за култура и туризам да забрани такви изградби во историскиот центар на градот. 
Напорите не завршија тука. Десетици научници по историја, архитектура и уметност од неколку турски универзитети, исто така, објавија заедничка декларација во знак на протест на уништувањето и изразувајќи загриженост во врска со она што тие го опишуваат како непознавање на 1000-годишното византиско наследство на градот. Тие потсетија дека историскиот полуостров, каде што владеел византискиот град Константинопол, исто така се наоѓа на листата на светско наследство на УНЕСКО. 
Зејнеп Ахунбеј, професор по архитектонска реставрација на Техничкиот универзитет во Истанбул, изјави за SETimes „Ако некој бестрашно урива историски споменик заштитен со статус на светско наследство, тогаш треба да претпоставиме дека таа личност е или неука или дрска“. 
Прашањето за заштита на познатите византиски споменици не е ограничено само на вакви случаи. И додека голем број на катедрали од византиската ера во Истанбул стекнаа исламски идентитет откако беа претворени во џамии за време на отоманскиот период, неколку истакнати примери, како што се Аја Софија и Хора (Карије Ками), беа претворени во музеи по формирањето на Република Турција. 
Други, пак, се стекнаа со “двоен идентитет“ на историските мапи, како што се црквите-џамии на Црквата на Пантократор, позната и како Зејрек Ками. Отоманските споменици во центарот на Атина го поминаа истиот пат и сега работат како музеи.
Назад во Атина, историчарката Кристина Кулури, која ги предводи истражувачките напори на програмата „Балканска приказна“, за SETimes изјави дека поголемата свест во Грција за спомениците од отоманската ера, на пример, во голем дел се должи на политиката на ЕУ за културното наследство, политика неизбришливо поврзана со финансиите на ЕУ. 
„Во рамките на оваа [EУ] политика, [спомениците] од отоманската ера, исто така имаат корист, бидејќи не постои разлика меѓу византиските и отоманските споменици. Начинот на кој ние гледаме на оваа ера не се има сменето толку многу. Сепак, морам да нагласам дека е погрешно да се поврзуваат сите отомански нешта, како што многу луѓе прават, со турските. Отоманската империја не била исклучиво турска, туку мулти-етничка, мулти-јазична и мулти-религиозна држава“, рече таа.
„Основен проблем е недостигот на податоци за оваа ера. Сите го знаат Акропол, дури и ако не го посетиле ова место, но малкумина знаеле за [отоманскиот] амам во Плака или за неговата намена и ера. Има голем недостаток од знаење, не се работи за предрасуди. Целта на [историските прошетки] е подобро да се запознае нашиот град“, додаде Кулури. 
