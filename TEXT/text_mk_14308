12/12/2005
БУКУРЕШТ, Романија -- Претседателот Трајан Башеску во саботата (10-ти декември) рече дека неговата земја ги поддржува молдавските власти во напорите за решавање на континуираниот спор со Русија околу сепаратистичкиот регион на Трансдњестар. Тој рече дека Молдавија мора „да има целосна контрола врз целата своја територија“. За време на состанокот со својот молдавски колега, Владимир Воронин, двајцата водачи изразија разочараност во врска со самитот на ОБСЕ во Љубљана минатата недела, на кој Русија не беше убедена да ги повлече своите војници од регионот на Трансдњестар.
Во другите вести, според една нова анкета владејачката коалиција помеѓу Национал-либералната партија (ПНЛ) и Демократската партија (ПД) сé уште е во водство помеѓу романските политички партии. Резултатите, кои во понеделникот ги цитираа голем број весници, покажуваат дека сојузот на ПБЛ и ПД сé уште се наоѓа во водство со 45 отсто поддршка. Втора е главната опозициска партија Социјалдемократската партија со 32 отсто, по што следи партијата Голема Романија со 15 отсто поддршка. (Девет часот, Ромпрес - 12/12/05; Ромпрес, РФЕ, Јурналул Национал - 10/12/05)
