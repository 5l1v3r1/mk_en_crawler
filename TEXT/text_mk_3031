15/08/2006
Од Кристина Чук за Southeast European Times во Загреб -- 15/08/06
Летото е идеално време да се ужива во музичките или театарските изведби. Во Хрватска, серија фестивали секоја година го овозможуваат ова и продонесуваат за растечката репутација на земјата како атрактивна туристичка дестинација. 
Помеѓу најпознатите хрватски летни фестивали е фестивалот Дубровнички летни игри - основан во 1950-тите, кога започнаа голем број театарски и музички настани низ целата земја. Фестивалот, кој започна на 10-ти јули и трае до 25-ти август оваа година, фрла светлина на ренесансниот и барокниот амбиент на Дубровник, со помош на театарското и музичкото наследство на градот. Секоја година познати хрватски и европски автори настапуваат на сцените на отворено. 
Шекспировиот „Хамлет“ беше изведен во тврдината Ловрјенац, идеален амбиент за оваа приказна на човековата интрига и внатрешното страдање. Други претстави што беа изведени во историскиот центар на градот се „Ифигенија“ на Гете и „Дубровничка трилогија“ на Војновиќ. Ренесанските комедии се изведуваат на градскиот плоштад. 
Во блискиот град Сплит, летниот фестивал беше отворен на 14-ти јули и траеше до 14-ти август. Основан во 1954 година, фестивалот претставува традиционална летна гала, која вклучува оперски, драмски и танчерски претстави во старите, живописни области на Сплит, честопати за цена од еден весник.
Заштитен знак на уште еден хрватски град, Шибеник, е Меѓународниот детски фестивал. Истиот иницира и поддржува различни видови уметност за деца: драма, кукларство, музика, филм и литература. 
Задарските Музички ноќи во Св.Донат се одржуваат по 46-ти пат оваа година. Основан во 1961 година од група граѓани, ова е најважниот настан во Задар. Неговото име доаѓа од најпознатиот споменик во градот, црквата Св.Донат. Концептот на фестовалот е сличен на оној во Дубровник и Сплит - звуците на музиката се шират низ плоштадите, парковите, градините и приморските шеталишта.
Еден од најпрестижните филмски фестивали што се одржува во регионот е Пулскиот филмски фестивал, кој се одржува во Истра. Оваа година 53-тиот по ред фестивал се одржа од 15-ти до 22-ри јули. Филмовите традиционално се прикажуваат во амфитеатарот Веспазијан, кој датира од првиот век од н.е. Фестивалот привлекува голем број домашни и меѓународни туристи. 
Понов филмски фестивал се одржува во Мотовун, мало живописно гратче близу до Пула. Мотовунскиот филмски фестивал, кој се одржа од 24-ти до 28-ми јули оваа година започна пред пет години и на него доаѓаат околу 1.000 посетители, кои кампуваат и ги гледаат филмовите под отворено небо. Истиот има меѓународен карактер и е мошне популарен помеѓу филмските работници и актерите. Фокусот е ставен на независните филмови. 
