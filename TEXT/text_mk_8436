17/11/2011
Линда Карадаку за Southeast European Times во Приштина – 17.11.11
Оперативната група на ЕУ -- предводена од американскиот обвинител Клинт Вилијамсон -- минатата недела ја започна својата истрага за наводите во извештајот на известувачот на СоЕ Дик Марти дека Ослободителната војска на Косово (ОВК) вадела и продавала човечки органи на српски и албански цивили.
„Оперативната група ќе спроведе истрага околу наводите за воени злосторства и организиран криминал, содржани во извештајот на Советот на Европа во декември 2010 година. Покрај тоа ... [истата] ќе ги испитува можните киднапирања, затворања, малтретирања и убиства за време на периодот за кој станува збор, како и други кривични дела поврзани со наводите во извештајот“, рече за SETimes портпаролот на Вилијамсон, Јури Лаас.
Лаас истакна дека следењето на меѓународните стандарди во истрагата за наводите е најважно. „Ова треба да се смета за фер и независна кривична истрага спроведена во согласност со меѓународните стандарди на правдата.“
Вилијамсон беше назначен за шеф на тимот во август, едвај два месеци откако ЕУЛЕКС формираше специјален тим на истражители и обвинители. 
Тој потврди дека истрагата ќе биде сложена и ќе треба време да се комплетира, и рече дека оперативната група веќе превзема чекори за да обезбеди информации од голем број институционалните извори, за анализа на информациите, и за иницирање сопствени истражни активности. 
„Со оглед на тоа што настаните се случија пред 12 години и материјалните докази се тешко достапни ... јас очекувам дека истрагата ќе биде главно фокусирана на идентификување на сведоците кои ќе можат да реконструираат дел од настаните. Затоа овој процес ќе биде многу широк и може да поминат неколку години пред да биде обелоденет исходот на оперативната група“, рече за SETimes поранешниот албански експерт на УНМИК, Роланд Ѓони.
Вилијамсон ја посети Тирана на 9-ти ноември, каде што се состана со премиерот Сали Бериша и ја поздрави посветеноста на Албанија на целосната соработка.
„Целосната и безусловна соработка на Албанија со оперативната група на ЕУ која ја спроведува истрагата на албанската територија е позитивен настан“, се согласи Ѓони.
Вилијамсон ги посети Косово и Србија на крајот од октомври. 
Српската министерка за правда, Снежана Маловиќ, минатиот петок рече дека никогаш не било доведено во прашање дали судските тела на земјата целосно ќе й помагаат на оперативната група на ЕУ.
„Се разбира дека целосно ќе соработуваме со претставниците на ЕУЛЕКС за да се фрли светлина на шверцот со органи, што доби официјален печат кога случајот беше претставен пред Советот на Европа“, рече Маловиќ за Танјуг. 
Сепак, таа ја потврди позицијата на Србија за независна комисија за спроведување на истрагата. 
„Ќе биде најдобро да се формира независно тело со мандат на ОН за да го испита ова прашање, бидејќи доказите и осомничените се раширени низ неколку држави“, рече таа.
Иако многу Срби гледаат на ЕУ и меѓународните институции во Косово со недоверба и не веруваат дека оперативната група на ЕУЛЕКС ќе вложи многу напори, некои имаат надеж во верувањето дека меѓународното хуманитарно право мора да се почитува и да се утврдат фактите се исчезнатите.
„Судбината на 520 наши сакани е сé уште непозната. Чекавме доволно долго за да се утврди вистината за нив. Никој не нé информираше ништо во поглед на истрагата; ние [дознавме] само од медиумите дека г-дин Вилијамсон започнал со работа“, рече за SETimes претседателката на Сојузот на киднапирани и исчезнати лица во Косово и Метохија, Верица Томановиќ.
„Убедени сме дека г-дин Вилијамсон ќе ги испита сите наводи и сомневања, и ќе биде објективен“, додаде таа.
