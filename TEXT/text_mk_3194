07/04/2006
Од Берта Фоноќи за Southeast European Times во Приштина – 07/04/06
Во четвртокот (6-ти април) косовскиот заменик-премиер Љутфи Хазири апелираше до Србите во покраината да се вратат во привремените институции. Заедницата, рече тој, „не смее да стане заложник на белградската политика“. 
„Нивната иднина е во Косово и во институциите“, рече Хазири. 
Но, претставниците на косовските Срби велат дека не се подготвени да се вратат. „Размислуваме што да правиме, но не сакаме да бидеме само декор“, вели Ранѓел Нојкиќ, водач на заедницата кој е истовремено и член на српската делегација за разговорите со Приштина. 
Србите веќе две години ја бојкотираат косовската политика, велејќи дека нивното присуство е само фасада. 
Во средата шефот на УНМИК, Сорен Јесен-Петерсен, ја критикуваше Србија дека ја притиска заедницата на косовските Срби да продолжи со бојкотот и дека бара тие да се откажат од платите од буџетот на покраината. 
„Градењето на довербата и уверувањето на малцинствата претставува одговорност на сите косовски Албанци, но со цел тоа целосно да функционира потребен е конструктивен ангажман на Белград“, рече Јесен-Петерсен. 
По директивата на белградскиот Координативен центар за Косово, од Србите се бара да се откажат од платите што ги добиваат од косовските привремени институции покрај субвенциите што им ги плаќа Србија. Ова ги погодува Србите кои имаат позициите во локалната самоуправа, здравството и образовните институции. 
Во суштина ова значи дека сите косовски Срби ќе бидат подеднакво зависни од субвенциите од Белград. Координативниот центар вели дека овој потег има за цел одбегнување на разликите и тензиите помеѓу косовските Срби. 
Јесен-Петерсен го критикуваше Координативниот центар дека работи на забрзување на заминувањето на косовските Срби од институциите. Тоа е спротивно на желбите на меѓународната заедница за мултиетничко Косово, рече тој. 
„Новото политичко раководство во Косово, вклучувајќи го и новиот премиер, воведе нова динамика во спроведувањето на стандардите“, рече Јесен-Петерсен на прес-конференцијата во четвртокот. „Сите ние сакаме ова да премине во вистински резултати, вклучувајќи ги и малцинските права.“ 
