16/02/2010
Од Пол Чикои за Southeast European Times во Букурешт -- 16/02/10 
Молдавскиот премиер Влад Филат потпиша наредба за отстранување на 60-годишната бодликава жица долж реката Прут, која ја одвојува државата од Романија. Жицата треба да биде отстранета до почетокот на март. 
Филат рече дека оградата е срамна, велејќи дека „задржувањето на оградата долж границата со една пријателска држава во 21-виот век, кога европските граници се целосно транспарентни и луѓето слободно се движат, е срамно.“ 
Вкупно скоро 360 километри од оградата беа отстранети во десет од единаесет молдавски области, кои граничат со Романија. Одлуката на Филат дојде непосредно пред посетата на романскиот претседател Трајан Башеску. 
Пред две години молдавските погранични власти предложија модерни граници -- со компјутеризиран мониторинг систем -- на местото на бодликавата жица. Властите во округот Унгхени тврдеа дека оградата ги попречува рибарските и другите рекреативни активности. Владата во тоа време -- демократски избраната комунистичка партија на Владимир Воронин -- ја отфрли идејата. 
Отстранувањето на поделбата со бодликава жица му претходи на спроведувањето на „пограничниот договор за мал сообраќај“ кој ќе им дозволи на Молдавците во близина на Прут да влегуваат на романска територија во должина од 30 километри без визи. Договорот беше потпишан минатиот ноември и треба да стапи на сила на крајот од следниот месец. 
Во понеделникот (15-ти февруари), Башеску и молдавските власти, исто така, повторно го отворија мостот на Прут, кој ги поврзува двете гранични точки: Радаути-Прут и Липчани. Изграден во 1937 година, мостот беше уништен од германската армија во 1944 година и беше повторно изграден меѓу 2000 и 2005 година со средства на ЕУ.
Елена Патраску, специјалист за комуникации од главниот град Кишњев, која сега живее во Букурешт, одлуката за отстранување на оградата ја смета за симболична. 
„Родена сум со таа ограда долж Прут, која ги двоеше семејствата и судбините. Ова го почувствував највеќе во 1990 година, кога падна комунизмот [и] десетици илјадници Романци на двете страни се прегрнаа, се смееја и плачеа заедно откако претходно со децении беа разделени“, рече таа. 
[Жицата] е симбол на хроничното чувство на поделеност на поранешната комунистичка администрација намерно промовирано за да ги држи Молдавците настрана од сé што е романско. Но, ова отстранување на оградата ја доближува Молдавија до Романија и до Запад, нешто што таа го бараше толку долго време“, додаде Патраску. 
Молдавскиот политички аналитичар Денис Ченуса за SETimes изјави дека отстранувањето претставува популистички потег. „Прашањето на оградата, заедно со договорот за мал сообраќај, се рангирани меѓу ветувањата што Филат ги даде за време на предизборната кампања. “, рече тој. Значи, има и политичка конотација, а не само симболична“, рече тој.
Ченуса рече дека молдавскиот премиер се обидува да й даде на одлуката за отстранување на оградата поголем, паневропски симболизам.
„Во практиката, овој физички предмет нема никаква врска со добрите односи над реката Прут, а камоли европската интеграција на Молдавија“, рече Ченуса. „Ниту една бодликава жица, ниту некое друго отстранување на симболите од времето на Советскиот Сојуз, може да го замени она што на Молдавија навистина й треба денес за да се проектира себеси кон Европа, а тоа се реформите.“ 
