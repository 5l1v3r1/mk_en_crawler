07/12/2009
ТИРАНА, Албанијa -- Владејачката Демократска партија (ДП) во неделата (6-ти декември) ја покани јавноста да учествува на настаните по повод одбележувањето на 19-тата годишнина од студентските протести со кои падна комунистичкиот систем. На годишнината од 8-ми декември 1990 година ќе бидат прославени и достигнувањата што Албанија ги постигна, рече премиерот Сали Бериша -- претседателот на ДП -- на состанокот на партиските водачи. Министерот за надворешни работи, Илир Мета, претседател на помалиот коалициски партнер, Социјалистичкото движење за интеграција, го опиша 8-ми декември како ден „Кога падна Берлинскиот ѕид во Албанија“. Опозициската Социјалистичка партија (СП) ги критикуваше подготовките за годишнината, повторувајќи ја, наместо тоа, потребата од пребројување на некои гласови од општите избори пред скоро шест месеци. (Старт, ББС, Шекули, Балкан веб, Телеграфи - 06/12/09)
