26/06/2009
Од Ема Ковач за Southeast European Times во Сараево -- 26/06/09
Радост се ширеше низ улиците на Сараево минатата недела, со отпочнувањето на 6-тиот годишен Детски фестивал, со парада предводена од Воениот бенд на вооружените сили на Босна и Херцеговина (БиХ). Мажоретки од Кисељак и Мостар, магионичари од Шпанија и Германија, оркестар од Франција и други изведувачи учествуваа на настанот, кој траеше од 12-ти до 17-ти јуни.
„Парадата беше изненадување кое го воведовме оваа година. Истата имаше околу 500 регистрирани учесници ... и го одразува слоганот на овогодинешниот фестивал: Сите различни, сите еднакви“, рече портпаролот на фестивалот Харис Билаловиќ.
Фестивалот беше спонзориран од редица организации -- ЕУ, НАТО, ЕУПМ, ЕУФОР, УНИЦЕФ и ОБСЕ. Приватни спонзори, меѓу другите, беа и Рајфајзен бенк, Црвениот крст, Институтот Гете, Спасете ги децата, Аустриан ерлајнс и Нестле. Во текот на петте дена, деца од цела БиХ поминаа низ Олимписката сала Зетра за да уживаат во активностите што се нудеа.
Најразлична забава, образовни настани и активности беа понудени во Зетра, вклучително и проекции на анимираните филмови -- „Алвин и верверичките“, „Хортон го слуша кој, „Мадагаскар 2“, „Хотел за кучиња“ и „Чудовишта наспрема вонземјани“.
Се одржаа различни работилници за пантомима, магија, правење маски, свирење тапани, акробатска гимнастика, танцување, оригами, правење маици, правење торти, правење кукли, улично сликарство, играње, борбени вештини, кик-бокс, манекенство, новинарство и други области.
Децата, исто така, можеа да учествуваат во активности поврзани со полициската работа, ризиците од нагазни мини, здравата исхрана, свеста за сидата, свеста за човековите права и животната средина. 
„Веруваме дека здружувањето на децата е најважно“, рече шефот на делегацијата на Европската комисија во БиХ за демократски и социјален развој, Лонгарес Барио. 
„Се надеваме дека ваквите иницијативи ќе помогнат да се воспостават врски кои можеби не постојат денес, или да се зајакнат малите врски кои се веќе воспоставени.“ 
Поранешниот висок претставник во БиХ Кристијан Шварц-Шилинг присуствуваше на фестивалот. „Децата кои [присуствуваат] на овој фестивал се подготвени да станат граѓани на ЕУ“, рече Шварц-Шилинг.
Сличен настан -- детската Програма на сараевскиот филски фестивал -- ќе се одржи во август. 
