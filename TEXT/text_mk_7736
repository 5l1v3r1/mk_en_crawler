19/06/2013
Дражен Ремиковиќ за Southeast European Times во Подгорица -- 19.06.13
Семејствата на жртвите на воени злосторства и невладините организации за човекови права во Црна Гора рекоа дека судската одлука со која беше потврдено ослободувањето на деветмина поранешни полицајци обвинети за затворање и депортирање босански бегалци во 1992 година претставува „лишување од правда на жрвите на ова воено злосторство“.
„Судот ги отфрли жалбите [против ослободувањата] како неосновани и ја потврди првостепената пресуда“, се вели во соопштението на судот од 3-ти јуни.
Јасенка Перовиќ, претседател на здружението што ги претставува семејствата на депортираните, рече дека пресудата покажува оти не постои волја за расчистување на работите. „Овој случај се претвори во една голема пародија“, рече Перовиќ за SETimes.
„Одлуката на Апелацискиот суд претставува напад врз владеењето на правото“, рече за SETimes Теа Горјанч Прелевиќ, извршна директорка на невладината организација Акција за човекови права од Подгорица.
Во ноември 2012 година високиот суд во Подгорица ги ослободи деветмината полицајци кои беа обвинети за незаконско апсење и депортирање на скоро 80 бошњачки и српски бегалци од Црна Гора во Република Српска во мај 1992 година. По депортациите, повеќето депортирани беа убиени, а не се пронајдени остатоците на ниту еден од нив.
Здравко Беговиќ, адвокат на Божидар Стојковиќ, еден од обвинетите полицајци, рече дека судот ја потврдил тезата на одбраната.
„Со сета почит кон овие несреќни луѓе кои беа депортирани и болката на нивните семејства, јас мислам дека судот ја донесе единствената можна правилна одлука“, рече Беговиќ за SETimes. „Едноставно, немаше докази дека овие луѓе го направиле тоа.“
Семејствата на жртвите „беа морално убиени“ со оваа одлука, рече Перовиќ, но истакна дека тие ќе продолжат да ја бараат правдата.
„Верувам дека ќе најдеме начин да го решиме ова од некој друг агол, со некои други судови“, рече Перовиќ. „Не постои соодветна волја и зрелост на црногорското судство за справување со овие прашања.“
Со оглед на тоа што се работи за пресуда од втора инстанца, според црногорскиот судски систем, обвинителот сега може само да поднесе жалба за заштита на законитоста до Врховиот суд. Но, обвинителството не одговори на барањето на SETimes дали ќе го стори тоа.
„Очекуваме дека државното обвинителство ќе покрене постапка за заштита на законитоста до Врховиот суд и дека овој суд ќе го осигури владеењето на правото во овој случај“, рече Горјанч Прелевиќ.
Амнести интернешнал ги спомена пресудите за воени злосторства во својот извештај од мај за кршењето на човековите права во Црна Гора.
„Во некои случи, судските постапки не се целосно во согласност со меѓународните стандарди и пресудите не се доследни на меѓународното право“, се вели во извештајот.
Од трите тековни судски процеси за воени злосторства во Црна Гора, само еден резултираше со пресуда во прва инстанца досега.
Поранешните војници Иво Гојниќ, Спиро Лучиќ, Иво Мензалин и Боро Глигиќ беа осудени на 12 години затвор за воени злосторства врз затворениците во 1991 и 1992 година.
Апелацискиот суд ја поништи пресудата во 2012 година и судењето моментно се повторува во врховниот суд на Подгорица.
 Колку често мислите дека пресудите на судот за случаите на воени злосторства во Црна Гора се правични? Споделете ги вашите размислувања во коментарите. 
