07/06/2011
Од Ана Вудс за Southeast European Times во Истанбул – 07/06/11
Еден по друг, тие поднесоа оставка. До јуни вкупно десет кандидати од третата по големина политичка партија во Турција, Партијата за национална акција (МХП), се повлекоа од изборите откако се соочија со компромитирачки секс-снимки. 
И покрај лошиот квалитет, снимките беа доволно јасни за да направат политичка штета, а итните оставки на високи партиски членови само ја поткрепија нивната автентичност.
Овој вид хајка, иако посебна по својот тајминг, непосредно пред националните избори, и бројот на луѓе на кои влијаеше, тешко дека е единствена во турската политика. Ниту, пак, ваквата тактика е насочена само против националистите; скоро една година пред „касетниот земјотрес“ на МХП, шефот на Републиканската народна партија (ЦХП), Дениз Бајкал, беше ставен на удар на сличен ваков начин и беше принуден да се повлече. 
Останува нејасно кој стои зад неодамна објавените касети на МХП. Некои тврдат дека тие се дело на ривалските националисти, со цел да се исчисти партијата. Други сметаат дека актуелната Партија на правдата и развојот (АКП) го организирала нивното ширење, за да загарантира поубедлива победа на 12-ти јуни. Во двата случаи, законитоста на нивното објавување е доведена во прашање. 
„Ова е јасно кршење на индивидуалното право на приватност“, рече за SETimes Клаус Јургенс, кој пишува за турскиот весник Tудејс Заман . „Мора да започне сериозна истрага за тоа кој стои зад снимањето, како и ширењето на снимките.“
Сепак, ваква една истрага малку влијае на тоа да се промени правецот на престојните избори. Исто така, ова ќе влијае малку на расчистување на едно поголемо прашање на политичката култура, која честопати се врти околу клеветење и зајадливост, кои имаат за цел да се стигне до секојдневните наслови во весниците. 
Професорот по политички науки на Универзитетот Богазичи, Хакан Јилмаз, тврди дека ваквите тактики се начин да се одвлече вниманието на електоратот. „Ова е малку како кога Грците ги гледале боговите како се борат на планината Олимп“, вели Јилмаз, жалејќи поради немоќта на турските гласачи, кои се принудени да избираат меѓу партиите, немајќи улога во тоа кои кандидати кои партии ги промовираат. 
„На крајот, нема некои непомирливи разлики меѓу големите партии“, рече Јилмаз за SETimes, споменувајќи ја како исклучок курдската Партија за мир и демократија (БДП). Недостатокот на значителни политички разлики, рече тој, е причината за тоа што политичарите се наклонети да се напаѓаат меѓусебно на поирационално ниво. 
И покрај тоа што секоја партија се вклучува во валкани политички игри, секоја јавно ја осудува оваа практика. 
Говорејќи за касетните скандали, претседателот Абдула Ѓул коментираше дека обвинителството треба да го реши прашањето, нарекувајќи ја ваквата уцена „грда и опасна“. „Денес им се случи ним, утре на други, [секој] треба да дејствува со морални принципи“, рече тој. 
Кемал Диндар, психолог и автор на неодамна објавената книга која ја испитува психологијата на новата турска десница, Јазикот на гневот, ги истакнува видовите норми и инсинуации кои се гледаат во овој вид политичка реторика, каде што премиерот може да осуди „одредена медиумска група“, наместо да даде конкретно име.
Диндар додава дека дури и разговорите за оваа практика може да станат грди, „Со концептите на политичкиот морал, како „чист“, или „валкан“, самата дебата [за моралот] може парадоксално да стане дел од „валканата политика“, рече тој за SETimes. 
Нивото на кое политичкиот дискурс потона на овие избори, најверојатно, беше најдобро доловено од некој кој знае повеќе за вулгарноста од кој било друг во Турција, порно-ѕвездата познат како Сахин К. Објавувајќи ја својата намера да се кандидира за функција, тој го истакна својот интегритет за разлика од оној на другите политичари, велејќи „Ако говориме за снимки, моите снимки -- сé што е мое -- се на отворено. Всушност, јас дури и сум снимал во парламентот.“
