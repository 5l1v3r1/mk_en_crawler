27/11/2006
Од Давор Коњикушиќ за Southeast European Times во Белград – 27/11/06
Следниот српски парламент би можел да има 12 до 15 членови од партиите што ги претставуваат етнички малцинства, според последното истражување што го спроведе Центарот за слободни избори и демократија (ЦЕСИД). 
„Според проценките, секој мандат во парламентот ќе биде претставен со 12.000 до 16.000 гласови, во зависност од одѕивот на гласачите“, објаснува Марко Благојевиќ од ЦЕСИД. „Онолку пати колку што оваа бројка ќе ја достигнат партиите на етничките малцинства, толку мандати тие ќе имаат во парламентот.“ 
За да влезат во парламентот, вели Благојевиќ, партиите треба само да го исполнат т.н. природен праг -- односно просечниот број гласови за претставниците на изборите. 
По закажувањето на гласањето за 21-ви јануари, партиите бараат најдобар начин да ги максимизираат своите шанси од изборниот закон на Србија. Демократската партија на Санџак, на Расим Љајиќ, на пример, разговара со другите малцински партии за формирање на „Листа за толеранција“, која би можела да биде во заедничка кампања со некоја од најголемите партии во Србија -- најверојатно Демократската партија (ДП). 
Сепак, некои се скептични. Ана Томанова-Маканова, шеф на Националниот совет на словачкото малцинство, вели дека ќе се чувствува поудобно со загарантирана парламентарна квота за етничките партии. На тој начин, вели таа, етничките заедници ќе осигурат застапеност, независно од политичката припадност. 
Претседателот на Националниот совет на Украинците, Славко Орос, исто така, ја поддржува идејата за загарантирани мандати. Слични барања дојдоа и од страната на хрватското малцинство. И додека на претставниците на етничките Срби им се загарантирани места во хрватскиот парламент, велат тие, хрватските пратеници во Србија, најверојатно, нема да можат да се кандидираат независно. 
Претседателот на Демократската унија на Хрватите во Војводина, Петар Куниќ, рече дека неговата партија не може да собере 10.000 потписи потребни според законот за изборите. Како резултат на тоа, партијата, најверојатно, ќе влезе во коалиција со некоја од големите демократски партии, најверојатно ДП.
Во меѓувреме, претседателот на Демократската заедница на војводинските Унгарци, Сандор Пал, вели дека во тек се сериозни напори за внесување на сите партии на етничките Унгарци на заедничка изборна листа. Но, водачот на Сојузот на војводинските Унгарци, Јозеф Каса, неодамна рече дека неговата партија, најверојатно ќе настапи независно. 
