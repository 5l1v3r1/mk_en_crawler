28/08/2009
САРАЕВО, Босна и Херцеговина (БиХ) -- Во четвртокот (27-ми август) во Приедор, Државната агенција за истраги и заштита (СИПА), уапси двајца босански Срби осомничени за воени злосторства извршени во 1992 година во Коричанске Стијене на планината Власич. Обвинителите велат дека Петар Чивчиќ, кој е полицаец, и Бранко Топола, биле припадници на единица на босанските Срби која убила повеќе од 200 муслимани и Хрвати на карпа во централна Босна. Нивните тела биле фрлени во длабока клисура.
Во 2004 година Хашкиот трибунал за воени злосторства го осуди Дарко Мрѓа, поранешен припадник на специјалната полиција на босанските Срби, на 17 години затвор за неговата вмешаност во кривичното дело. Минатиот месец босанскиот суд го осуди Дамир Иванковиќ на 14 години затвор, откако тој се изјасни за виновен за воените злосторства на Коричанске Стијене. (Дневни аваз, Фена, Онаса, БХРТ, Срна, ДПА - 27/08/09)
