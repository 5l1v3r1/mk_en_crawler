26/05/2009
(AФП, Ројтерс, Javno.hr - 25/05/09; AФП - 21/05/09; Еуопсервер - 19/05/09; ДПA - 14/05/09; AФП - 13/05/09; ДПA - 08/05/09)
Хрватскиот премиер Иво Санадер во понеделникот (25-ти мај) рече дека Загреб нема да прифати никакви словенечки измени на предлогот на ЕУ за решавање на долготрајниот пограничен спор меѓу двете земји преку меѓународна арбитража.
„Нема да се согласиме на никакви измени“, рече тој. 
Планот, поднесен од страна на комесарот за проширување на ЕУ, Оли Рен, минатиот месец, не беше покана ниту до Загреб, ниту до Љубљана за предлагање евентуални измени, туку е понуда „земи или остави“, што Хрватска избра да ја прифати, рече Санадер 
Истата предвидува воспоставување ад хок петчлен меѓународен арбитражен трибунал, кој ќе работи во согласност со меѓународното право, на решавање на 18-годишниот спор помеѓу двете поранешни југословенски републики. 
Но, политичарите во Словенија го критикуваа планот, тврдејќи дека нивната земја не е експлицитно признаена како поморска држава во истиот и затоа „го губи своето право да прогласи морски појас“, објавија хрватските медиуми претходно овој месец. 
Критичарите, исто така, наводно се противат на одредбата, според која Словенија ќе мора да го повлече своето вето на разговорите за пристапување на Хрватска со ЕУ, откако двете земји ќе се согласат на арбитража. 
Словенија, која е единствената поранешна југословенска република што досега пристапи во Унијата, го блокира отворањето и затворањето на новите поглавја во преговорите на Загреб со Брисел од декември. Ова доведе до сериозни сомневања во врска со шансите на Хрватска за затворање на нејзините разговори за влез до крајот на оваа година, за да може да влезе во ЕУ како нејзина 28-ма членка во 2011 година. 
По консултациите со водачите на партиите во парламентот, словенечкиот премиер Борут Пахор ги испрати барањата на Љубљана за измени во планот до Брисел; овие против-предлози не се обелоденети во јавноста.
„Ако нашите измени, кои се клучни за виталните интереси на Словенија, не бидат вклучени, Словенија нема да го прифати предлогот на Европската комисија (ЕК)“, АФП ја цитираше неговата изјава на 13-ти мај. 
Следните чекори на Љубљана, додаде Пахор, ќе зависат од одговорот на Рен, но таа во никој случај не може да биде присилена да прекине со блокадата на разговорите на Загреб со Брисел, ако не биде постигнат договор.
Потврдувајќи дека ја добил позицијата на Словенија, Рен на 19-ти мај рече дека ќе ја анализира во детали и ќе оствари понатамошни разговори со хрватскиот и словенечкиот министер за надворешни работи во текот на следните неколку недели. 
„Потребно ни е двете земји да се согласат“, рече Рен. „Комисијата е само олеснувач.“ 
Повторувајќи ги зборовите на Санадер дека секоја измена на предлогот на Рен е неприфатлива, хрватскиот министер за надворешни работи, Гордан Јандроковиќ, во понеделникот рече дека неговата земја покажала добра волја во шесте или седумте круга разговори за решавање на спорот во текот на изминатите неколку месеци. 
Сметајќи ја изјавата на Санадер за контрапродуктивна, Пахор ја обвини Хрватска дека ја провоцира Словенија да ги блокира разговорите со поднесување „спорни документи“ што Љубљана стравува дека може да го прејудицираат решението на нивниот спор.
