20/07/2007
САРАЕВО, Босна и Херцеговина (БиХ) -- Високиот претставник на меѓународната заедница, Мирослав Лајчак, во четвртокот (19-ти јули) рече дека надворешното воено присуство во БиХ мора да се задржи. „ЕУФОР мора да остане на сцена додека безбедноста во БиХ не стане целосно самоодржлива“, рече Лајчак по состанокот со британскиот генерал Џон Рајт, оперативен командант на ЕУФОР и заменик врховен командант на силите за Европа. Лајчак, кој исто така ја претставува ЕУ во БиХ, потврди дека присуството на силите на ЕУ, исто така, го зајакнува неговиот мандат. Подобрената ситуација во земјата доведе до намалување на војниците од 6.500 до 2.500 претходно оваа година.
Исто така во четвртокот во Сараево беше Дорис Пак, шефицата на Комитетот за Југоисточна Европа на Европскиот парламент (ЕП). Таа му рече на босанскиот премиер Никола Шпириќ и на членовите на парламентарната група на БиХ дека ЕП итно ќе изврши притисок врз политичарите да постигнат компромис за полициските реформи. Тоа, од друга страна, ќе го отвори патот за потпишување на Договорот за стабилизација и асоцијација со ЕУ.
Во другите вести, тензиите се разгореа во четвртокот за време на натпреварот на Купот на УЕФА помеѓу локалниот тим „Зрињски“ од Мостар и српскиот „Партизан“ од Белград. Ривалските навивачи си фрлаа меѓусебно камења и сигнални ракети и се бореа со полицијата. (Независне новине - 20/07/07; AФП, Ројтерс, веб-страница на ОХР, РТРС, Фена, ПБС - 19/07/07) 
