10/12/2007
Од Ајхан Шимшек за Southeast European Times -- 10/12/07
Турскиот министер за надворешни работи, Али Бабаџан, и неговата грчка колешка, Дора Бакојани, се состанаа во Атина на 4-ти декември, на разговори што резултираа со договори за повеќе воени мерки помеѓу двете земји.
Турција и Грција се согласија да формираат Единица за заеднички операции, со цел да осигурат учество во операциите на мировна помош во рамките на НАТО, Заедничка единица на копнените сили за учество во Силите за реакција на НАТО -- кохерентни, високоподготвени, здружен,и мултинационални сили, како и Заедничка турско-грчка единица за одговор во случај на цивилни катастрофи. 
Воените мерки ќе вклучуваат и посети на високо ниво помеѓу членовите на грчките и турските вооружени сили, како и помеѓу командантите на тешкомилитаризираните зони долж грчката североисточна граница со Турција. 
Бабаџан е голем оптимист за понатамошниот развој на политичките, економските и безбедносните односи помеѓу двете земји. „Петте нови мерки за градење на довербата -- [покрај] 19-те претходни мерки -- се доказ за нашата заедничка политичка волја за понатамошно зајакнување на нашите врски“, рече Бабаџан, додавајќи „Неодамна договорените мерки ќе внесат нова димензија во нашите билатерални односи“.
Бакојани истакна дека посетата претставува „симболичен нов период во билатералните односи“ и рече дека новозбраните влади во двете земји ќе работат понапорно на подобрување на врските. Таа, исто така, изрази поддршка за членството на Турција во ЕУ. 
Официјалната посета на Турција од страна на грчкиот премиер Костас Караманлис се очекува да се случи „наскоро“, најверојатно на крајот од јануари. 
И покрај тоа што Турција и Грција се традиционални ривали, политичките односи драстично им се подобрија во последниве години, и покрај тековните несогласувања во врска со воздушниот простор и територијалните води. Двата сојузници во НАТО за малку не влегоа во војна во 1987 година и во 1996 година во врска со експлоатацијата на нафта и гас и спорот околу суверенитетот на два мали, голи островчиња во Егејското Море. Процесот на пристап во ЕУ на Турција, кој започна во 1999 година позитивно влијаеше на турско-грчкото обновување на односите. 
Анкара и Атина одржаа 36 круга прелиминарни разговори од 2002 година за надминување на нивните несогласувања во врска со воздушниот простор и територијалните води во Егејското Море. Од 1999 година двете земји постигнаа согласност за различни мерки за градење на довербата -- од помали чекори во политичкиот и културниот дијалог до неодамна договорената воена соработка. 
Во 2006 година двете земји одлучија да воспостават директна телефонска линија помеѓу началниците на генералштабовите на двете земји, директна телефонска врска помеѓу оперативните штабови на воздухопловните сили на двете земји и едномесечно продолжување на мораториумот за воените вежби во Егејското Море.
Началниците на војските на двете земји, исто така, изразија подготвеност за понатамошно развивање на дијалогот и избегнување тензии. Минатата година турскиот началник на Генералштабот, Јашар Бујуканит, ја посети Грција, поставувајќи основи за предложените мерки за градење на довербата.
Началниците на генералштабовите на двете земји се состанаа повторно за време на Првата регионална конференција на балканските началници на генералштабовите во Солун во април. Покрај тоа, заеднички вежби помеѓу единиците на двете земји за воен одговор во случај на катастрофи, се одржаа во Турција во последниве недели.
