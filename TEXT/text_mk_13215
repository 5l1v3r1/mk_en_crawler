23/02/2006
СОФИЈА, Бугарија -- Парламентот во средата (22-ри февруари) гласаше за испраќање на нова воена единица во Ирак. Околу 120 војници и околу 30 лица помошен персонал ќе бидат испратени во неборбена улога - ќе извршуваат стражарски задачи во бегалскиот камп Ал ашраф. Со оваа одлука Бугарија се враќа во меѓународната коалиција во Ирак, по повлекувањето на војниците во декември. 
Парламентот во средата, исто така, одлучи да му го укине имунитетот на поранешниот градоначалник на Софија, Стефан Софијански, кој е сега опозициски пратеник. Тој се соочува со обвиненија за корупција и малверзации од времето кога ја извршувал градоначалничката функција. 
Во другите вести, во средата во Софија беше убиен познат гангстер. Иван Тородов - Докторот беше мултимилионер, кој, наводно, своето богатство го стекна со шверц на цигари во балканските земји. Тој ја преживеа експлозијата на подметната бомба во автомобил во 2003 година, при што загина неговиот возач, а против него се водеше и судска постапка за перење пари во висина од околу 50 милиони евра. 
Исто така во средата, шефот на Бугарската служба за борба против организираниот криминал, Вањо Танов, објави дека според истрагата што е спроведена претседателот на бугарскиот Црвен крст, Христо Григоров, е одговорен за значителни злоупотреби со лековите донирани за онколошките пациенти. Григоров беше уапсен на почетокот од февруари, но беше ослободен со кауција. (Дневник - 23/02/06; AП, БНТ, БНР, бТВ, Нова ТВ, Медиапул - 22/02/06)
