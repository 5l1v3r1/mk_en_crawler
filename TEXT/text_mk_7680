19/12/2012
Ивана Јовановиќ за Southeast European Times во Белград -- 19.12.12
Од почетокот на светската рецесија, етничките малцинства во регионот се соочуваат со нов социјал-економски статус и недоволната застапеност во владата и институциите на јавниот сектор го усложнува проблемот, велат аналитичарите.
„Државата сега целосно ги заборави националните малцинства. Нивните совети немаат надлежност над финансиите и имаат малцинска застапеност и [ингеренции] за носење одлуки во образованието, културата и официјалната употреба на јазикот. Националните малцинства можат да очекуваат само од граѓанскиот сектор да ги промовира нивните економски интереси“, рече заSETimesЈелена Лончар, соработник во Центарот за регионализам во Нови Сад.
Според неа, првиот чекор кон решавање на проблемите на малцинствата во Србија е подигање на јавната свест за видовите структурна дискриминација со која тие се соочуваат. Скоро 60.000 Албанци сочинуваат етничко мнозинство во трите општини во јужна Србија, најмалку развиен дел од земјата со највисока стапка на невработеност.
Според Дритон Салиху, Албанец од Прешево, кризата во јужна Србија почна години пред светската криза, предизвикувајќи прекин на производството, затворање на претпријатија и губење работни места. 
„Многу млади луѓе не се враќаат по завршувањето на нивните студии ... тие немаат шанси за работа тука“, рече Салиху за SETimes.
Во Хрватска, 200.000 етнички Срби се најголемото малцинство. Бранко Јуришиќ, шеф на Српскиот национален совет во Загреб, изјави за SETimes дека е бесмислено да се очекува спроведување на законите што им гарантираат приоритет на малцинствата при вработување, со оглед на тоа што оваа регулатива не се применуваше пред кризата.
„Немаме податоци за тоа колку Срби ја споменуваат својата етничка припадност при аплицирање за работно место ... но знаеме дека некои работни места што се отвораат [за кои Србите, исто така, аплицираат] се откажуваат поради недостаток на соодветни кандидати“, рече Јуришиќ. 
Унгарците претставуваат значително малцинство во неколку балкански држави. Тие се најголемото малцинство во Романија со 6,7 проценти. Нивното учество во јавниот сектор е тешко бидејќи многу работни места се резервирани за Романците.
„Невработеноста во оваа провинција е значително повисока ... можеби бидејќи унгарското малцинство тука нема загарантирани места во парламентот“, рече за SETimesАна-Марија Сабо, претставничка на Унгарската демократска заедница во Романија.
Околу 254.000 Унгарци живеат во Војводина, во северна Србија, и претставуваат мнозинство во осум општини, но повеќето се без работа или имаат ниски приходи.
„Некои странски инвеститори велат дека би инвестирале во Војводина бидејќи им се допаѓа нејзината работна сила, подготвеноста и капацитетот за работа на граѓаните, но не сакаат да ризикуваат“, рече за SETimesЕлвира Ковач, членка на Алијансата на војводинските Унгарци во српскиот парламент.
Таа рече дека вработувањето за етничките малцинства во јавниот сектор претставува посебен проблем. Во 2006 година српската влада усвои закон кој предвидува дека бројот на малцинските претставници вработени во јавниот сектор треба да биде пропорционален со нивниот број на локалното население.
„Не сум сигурна зошто оваа одлука не се спроведува на терен“, вели Ковач.
Кога беше контактирано од страна на SETimes, српското Министерство за труд реќе дека законот не во нивна надлежност.
