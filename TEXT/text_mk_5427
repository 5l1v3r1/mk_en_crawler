20/05/2010
(Финфектс, Софиска новинска агенција - 20/05/10; Блумберг, Ројтерс, АФП, АНА-МПА, Dnevnik.bg, Меѓународен институт за менаџерски развој - 19/05/10)
Грција се рангираше највисоко меѓу петте држави од Југоисточна Европа (ЈИЕ), вклучени во годишното истражување за конкурентноста, кое го објави Меѓународниот институт за менаџерски развој (ИМД) во средата (19-ти мај). 
Грција се придвижи шест позиции погоре, на 46-тото место, во годишниот извештај за светската конкурентност на бизнис училиштето со седиште во Лозана, рангирајќи се меѓу 58-те индустријализирани економии и економии во развој оваа година.
И покрај своите тековни проблеми со долгот и со дефицитот, ова е, исто така, единствената држава во оваа група која ја подобри својата позиција од минатата година. Но, можно е да има пад во идните проценки поради тешката криза со која моментно се соочува.
„Проблемот со кредитоспособноста кој ја погоди Јужна Европа, дејствува како пречка за остварувањата на Шпанија (36-то место) и Португалија (37-мо место), иако за Грција последиците од неодамна одобрените мерки за штедење не беа вклучени во резултатите“, се вели во истиот. „За жал, може да се очекува дека овие три држави, кои имаат значителни буџетски дефицити, растечки долг и слаби трговски остварувања, ќе претрпат и друга рецесија оваа година.“ 
ИМД ги анализира и рангира испитаните држави врз основа на 327 критериуми, групирани во четири фактори на конкурентноста, како што се економските остварувања, владината ефикасност, бизнис ефикасноста и инфраструктурата. Во истражувањето се наведуваат Сингапур, Хонг Конг и Соединетите Држави како најконкурентни држави во светот.
Подобрениот рејтинг на Грција оваа година го одразува нејзиниот подобрен рејтинг во секоја од овие одделни категории, освен владината ефикасност, каде што падна за едно место подолу, на 54-тото место. 
Од другите четири земји од ЈИЕ вклучени во индексот на конкурентноста на ИМД оваа година, Романија ја задржа својата 54-та позиција во светот, додека Бугарија, Хрватска и Турција паднаа во рејтингот.
Иако сите четири се рангираа подолу од Грција и поблизу до самото дно на табелата, никоја од нив не припаѓа на групата од 18 нации на т.н. „грешници“, кои ќе трпат „должничка клетва“ барем уште една деценија.
Tурција, чиј јавен долг во 2009 година беше поголем од 46 отсто од БДП, падна за една позиција, на 48-мото место во светот. Втора најконкурентна економија меѓу државите од ЈИЕ по Грција, таа го подобри својот рејтинг за три од одделните фактори на конкурентност, но падна шест места подолу, на 37-мото место по бизнис-ефикасноста. 
Бугарија, која беше 38-ма економија по конкурентноста, според претходното истражување на ИМД, изгуби 15 места и заврши на 53-тото место оваа година. Сепак, Бугарија е единствена земја од ЈИЕ која беше ставена во групата нации чиј јавен долг во 2009 година изнесуваше помалку од 20 отсто од нивиот соодветен БДП.
Хрватска падна три места подолу, на 56-тото место, што ја направи најниско рангирана земја од ЈИЕ во новиот индекс на конкурентноста. Заедно со Романија, таа беше меѓу 18-те држави вклучени во истражувањето чиј јавен долг во 2009 година изнесуваше вкупно меѓу 20 и 40 отсто од нивниот соодветен БДП.
