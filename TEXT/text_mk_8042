04/06/2013
Дражен Ремиковиќ за Southeast European Times во Бања Лука – 04.06.13
Новата текстилна фабрика во Билеќа, во близина на Требиње во јужна Босна и Херцеговина (БиХ), и трите дополнителни објекти кои властите најавија дека ќе се отворат наскоро, ги зголемуваат надежите за економска обнова на едни од економски најпогодените области во земјата.
Милева Берак, заедно со 300 колеги, доби работно место во новата фабрика пред две недели, и вели дека е пресреќна што најде вработување.
„Оваа работа ми ја врати надежта и вербата во подобра иднина за мене и моите деца. Имам многу искуство во оваа област и многу од моите поранешни колеги сега работат тука“, рече Берак за SETimes.
Берак вели дека 20 години работела во текстилното производство, но последната текстилна фабрика во која работела во Требиње била затворена пред неколку години, оставајќи стотини луѓе, претежно жени, без работа.
Владата на Република Српска (РС) објави дека отворањето на фабриката во Билеќа е првата фаза од стратешкиот проект за развој на текстилната индустрија во овој ентитет на БиХ.
„Многу сум задоволна што ќе се вработат многу луѓе и владата ќе продолжи да работи на спроведувањето на овој и на други развојни проекти во Херцеговина“, рече премиерката Жељка Цвијановиќ на отворањето на 17-ти мај.
Претпријатието „Никола Тесла“, основано од владата на РС, поседува фабрика во Билеќа. Претпријатието купи пропаднати текстилни фабрики во четири градови во Херцеговина и објави дека ќе инвестира 10 милиони евра во текстилното производство.
Претставниците на „Никола Тесла“ рекоа дека се планира во фабриката во Билеќа да се вработат 2.500 работници до 2014 година и дека истата има купувачи за текстилните производи во Германија за следните пет години. Облеката што се произведува во новата текстилна фабрикла се состои претежно од женска облека, кошули, фустани и кожена облека, но вклучува и некои машки производи.
Милутин Мастиловиќ, еден од управниците на фабриката во Билеќа, кој ја предводи и комисијата на фабриката за избор на работници, рече дека интересот за добивање работа таму е огромен.
„Повеќе од 700 луѓе се пријавија за едно работно место во Требиње, каде што ќе се отвори нова фабрика до крајот на оваа година. Тоа се претежно работници со искуство со оглед на тоа што во Требиње имаше текстилна фабрика, но беше затворена пред неколку години. Немавме проблем да избереме човечки ресурси“, рече Мастиловиќ за SETimes. 
Невработеноста во БиХ беше поголема од 44 отсто минатата година, што е втора стапка на невработеност во Европа, по Косово.
Владата на општина Билеќа помогна да почне проектот за текстилната фабрика и ќе продолжи да поддржува слични проекти за обновување на економијата, според градоначалникот на општината, Миљан Алексиќ.
„Нашата локална власт обезбеди патна инфраструктура, вода, електрична енергија и сите комунални услуги. Градот практично заживеа во последниве неколку дена. Денес можете да видите на лицата на луѓето дека гледаат напред, имаат обврски и се заинтересирани да [постигнат] нешто“, рече Алексиќ за SETimes. 
Алексиќ рече дека планираното вработување на 200 дополнителни работници во текстилната фабрика во Билеќа следниот месец значи многу за тешко погодениот град.
„Луѓето ги напуштаат малите градови во потрага по вработување и овие нови настани сигурно ќе ги натераат луѓето да се предомислат и да останат“, рече Алексиќ.
Експертите велат дека се надеваат оти создавањето нови работни места може да ја обнови текстилната индустрија и да обезбеди основа за економски развој на Херцеговина.
„Платите на работниците нема да бидат особено високи, но дефинитивно ќе имаат позитивно влијание врз буџетите на домаќинствата. Ова е позитивен чекор кој може да придонесе за развојот на целиот регион“, рече Горан Радивојац, професор по економија на Универзитетот во Бања Лука, за SETimes. 
„Само времето ќе покаже дали властите сакаат да продолжат со отворањето работни места или ќе запрат со ова“, рече Радивојац.
 Кои други дејности можат да помогнат да се обнови економијата во регионот? Споделете ги вашите мислења во делот за коментари.  
