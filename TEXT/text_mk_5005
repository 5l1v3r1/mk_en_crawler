19/10/2009
Од Беса Беќири за Southeast European Times во Приштина -- 19/10/09
Во новиот извештај Европската комисија (ЕК) останува на ветувањето дека ќе ги внесе косовските граѓани во некои програми и иницијативи на блокот. Брисел сака „практични мерки со цел да помогне во подобрување на животите на сите косовски граѓани“, се вели во истиот.
Извештајот, наречен „Косово-Исполнување на европската перспектива“, беше објавен во средата (14-ти октомври).
Истиот повикува на поттикнување на процесот кој ќе кулминира со безвизен режим за косовските граѓани. Комисијата, исто така, е заинтересирана за подготовките за сеопфатен трговски договор, под услов Косово да ги исполни сите критериуми. 
„Овие мерки ќе му покажат на Косово дека доближувањето до ЕУ не е нешто апстрактно, туку е реална, остварлива добивка за сите“, рече комесарот за проширување на ЕУ, Оли Рен. „Ние сега ги повикуваме земјите-членки на ЕУ да се согласат со нашите предлози и да загарантираат дека Косово го одржува темпото на настаните со остатокот на Западен Балкан.“
Според извештајот, Косово треба да учествува во програмите кои се однесуваат на образованието, вработувањето и другите области. Комесарите, исто така, предлагаат ЕУ да го надгради својот политички дијалог со Приштина и да го прошири опсегот на финансиската помош, вклучувајќи прекугранична соработка. 
Мерките, дел од Стратегијата за проширување на ЕК за 2009 година, ќе се спроведуваат прогресивно, и ќе зависат од напредокот на Косово. Брисел јасно стави до знаење дека неговите предлози не значат пресуда за статусот на Косово, што е предмет на несогласување меѓу земјите-членки. 
Документот на ЕК беше објавен истовремено со нејзиниот извештај за напредокот на Косово, кој ги истакна остварувањата и предизвиците што ѝ остануваат на новата земја.
Стабилноста се одржува, но е кревка, вели ЕК, истакнувајќи ја потребата за борба против корупцијата и организираниот криминал, зајакнување на административниот капацитет и обезбедување заштита за Србите и другите малцинства.
Според комисијата, Косово постигна напредок во исполнувањето на политичките критериуми со зајакнување на својата правна рамка. Главните институции на управување се воспоставени и ги извршуваат своите обврски во соработка со меѓународните организации, се вели во извештајот за напредокот. 
Сепак, истиот истакнува дека Косово сé уште не воспостави функционална пазарна економија и заостанува во другите области. 
„Во извештајот се истакнуваат важните чекори што ги презема Косово кон својата европска перспектива“, рече специјалниот претставник на ЕУ, Питер Фејт.
„Истиот ги посочува областите каде што косовските власти може да ги зголемат напорите за спроведување понатамошни реформи во областа на управувањето, економијата и во зајакнувањето на косовските демократски и мултиетнички основи.“ 
Ако се споредат, двата извештаи содржат „конкретни предлози за тоа како да се унапреди европската перспектива на [Косово] -- особено во поглед на мерките во областа на визите и трговијата“, рече тој.
„Ги охрабрувам косовските власти темелно да ги проучат двата документи и да гледаат на ова како на можност која треба да се искористи за иднината на Косово, со преземање навремени дејства, за доброто на сите што живеат во Косово“, додаде Фејт.
