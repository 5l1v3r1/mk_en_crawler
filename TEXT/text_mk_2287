06/05/2005
Од Разван Амариеи за Southeast European Times во Букурешт – 06/05/05
На 29-ти декември 2004 година, само еден ден по положувањето на свечената заклетва, романската влада се одлучи за радикални промени на даночниот систем. Од 1-ви јануари даноците на добивка се намалија од 25 отсто на 16 отсто, а диференцираниот данокот на приход беше заменет со рамна даночна стапка од 16 отсто. Вработените, како и менаџерите, одеднаш сфатија дека имаат повеќе пари за трошење и -- автосалоните станаа нивна омилена дестинација. 
„Сега заработувам скоро 200 евра повеќе секој месец. Можам да си дозволам исплати за нов автомобил од 15.000 евра“, објаснува Стефан Петру, специјалист по информатичка технологија од Букурешт. „Планирав да купам пет нови автомобили за моето препријатие. Но, новиот даночен систем ми овозможува да купам уште два“, вели Мариан Албу, сопственик на агенција за недвижности. 
Во првото тримесечје од оваа година во Романија се продадени повеќе од 56.000 автомобили (околу 48.300 автомобили и 8.000 комерцијални возила), со вкупна вредност од 600 милиони евра. Оваа рекордна бројка претставува зголемување за 62 отсто во споредба со првите три месеци од минатата година. Околу 32.000 од овие автомобили се локално произведени -- меѓу кои и повеќе од 24.000 „Дачии“, зголемување од 128 отсто во однос на 2004 година. Околу 24.000 се увезени, при што најбарани видови се „Рено“, „Шкода“, „Фолксваген“ и „Пежо“. 
Додека еднаквата даночна стапка во најголем дел го објаснува ова досега невидено купување, минатогодишната стапка на економскиот раст од 8 отсто (што се очекува да изнесува околу 6 отсто оваа година) најверојатно, исто така, има своја улога. Апрецијацијата од 10 отсто на националната валута наспрема еврото и американскиот долар, исто така, овозможи автомобилите да бидат подостапни, со оглед на тоа што нивните цени се фиксни во странските валути. Продажбата на „Дачија“ е потпомогната од лансирањето на новиот модел „Логан“, произведен во фабриката на „Дачија“ за „Рено“ во Питести, град со 150.000 жители. 
Лансирањето на моделот „Логан“ й даде голем поттик на домашната производствена индустрија. Локалните фабрики, кои произведоа 26.500 автомобили од јануари до март 2004 година, постигнаа зголемување од 82 отсто во производството за време на истиот период оваа година. Извозот достигна импресивен растеж од 3.100 на 10.500 -- зголемување од 233 отсто. 
Сепак, високата побарувачка им предизвика главоболка на трговците со автомобили. Има премногу клиенти за нивниот ограничен персонал и продажни салони, како и за ограничениот број автомобили. „Кога продажбата ќе го надмине предвидувањето за 20 отсто, тоа е проблем, но ако разликата достигне 40 или дури и 50 отсто, времетрањето на испораката на автомобил би можело да е повеќе од 30 дена“, вели Раду Кристиан, комерцијален менаџер на дилерот на „Пежо“ - „Траст моторс“. 
Зголемувањето ги надмина предвидувањата дека растот во 2005 година ќе биде умерени 10 до 15 отсто. Минатата година беше најдобра досега за романскиот пазар на автомобили, со продадени повеќе од 180.000 автомобили. Ако продолжи трендот од првото тримесечје, до крајот на 2005 година ќе бидат продадени скоро 300.000 автомобили. 
