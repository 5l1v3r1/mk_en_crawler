01/03/2010
Од Линда Карадаку за Southeast European Times во Приштина -- 01/03/10
Во недостаток на итни одговори на енергетските недостатоци, косовската влада ги прифаќа новите и обновливи извори за да ја задоволи зголемената побарувачка. Владата има намера да го намали зголемениот енергетски увоз со проектот Косова е Ре, нова термоцентрала која ќе се гради во приштинското предградие Обилиќ. 
„Дотурот ќе се базира главно на експлоатацијата на лигнит и производството на струја во термоцентралите“, според соопштението на Министерството за енергија и рудници. 
Во моментов, производството на струја претставува монопол на владиното Косовско енергетско претпријатие (КЕК). КЕК управува со енергетските станици на јаглен Косова А, Косова Б -- двете во близина на Приштина -- и две мали хидроелектрични централи.
Производството во овие централи е попречено поради хронични технички проблеми, како и од повеќекратните удари на гром. Во 2009 година КЕК постигна договор со малцинските заедници -- претежно Срби кои живеат на југ од реката Ибар -- да купуваат енергија од КЕК. Со оглед на постојниот енергетски дефицит, Косово беше принудено да увезува струја за да ги исполни кусоците во снабдувањето.
Министерството за енергија и рудници е решено да работи со државите во регионот на решавање на проблемот. Скоро пред две години, агенцијата потпиша меморандум за соработка и разбирање со Албанија и Бугарија и се очекува наскоро да го стори тоа и со другите.
Портпаролот на КЕК Виктор Бужала рече дека Косово увезува струја од комерцијални претпријатија како што се швајцарското ЕФТ и Гени во Словенија, како и од соседните држави како Албанија. Во итни случаи, Косово увезува струја од српското претпријатие Руднап. 
Моментно рудниците во Трепча претставуваат примарен извор на лигнит во регионот, со 10 милијарди тони резерви што можат да се експлоатираат. Досега се експлоатирани скоро 250 милиони тони. Иако рудниците се моментно во сопственост и се контролирани од косовската влада, потребата за странски инвестиции за стабилизација на енергетската индустрија може да доведе до промени.
„Владата е посветена на реформите и развојот на рударскиот сектор врз основа на слободната пазарна економија“, рече Блерим Реџа, косовскиот заменик-министер за енергија и рудници, на церемонијата на 20-ти февруари. Датумот претставува годишнина од протестите во 1989 година на албанските рудари во Трепча, кога Косово беше регион на Србија.
Реџа рече дека му е даден „висок приоритет“ на реструктуирањето на рудниците во Трепча за привлекување комбинирани јавни и приватни инвестиции.
Во јануари Косово организираше конференција за странски инвеститори за да привлече финансиски интерес за проектот Косова е Ре. Голем број потенцијални инвеститори учествуваа, но никој не истапи со сериозен план.
„Колку ќе бидат подготвени ... и колку ги исполнуваат прелиминарните критериуми да дадат понуда за овој проект ... ќе се види до крајот на февруари, кога очекуваме документи во кои ќе е даден интересот на инвеститорите за Косова е Рe“, објави Министерството за енергија. 
Лигнитот -- или „кафеавиот јаглен“ -- фосилно гориво кое сега поддржува поголем дел од енергијата што се генерира во Косово, е особено валкан извор на енергија. Косовското Министерство за енергија објави дека „затворање на капацитетите кои предизвикуваат најголемо загадување, е предвидено до крајот на 2017 година“.
Централата Косова е Рe се очекува да го замени Косова А капацитетот. Ако се приклучи на реструктуираната и обновена термоцентрала Косова Б и хидрорезервите, Косово верува дека истата ќе може да ја покрие побарувачката за енергија до 2018 година.
Владата, исто така, сака да бара други извори на енергија. Хидроцентралата Жур во близина на Призрен и 16 други мали хидроцентрали се проекти во рана фаза. Сепак, студиите покажуваат дека Косово има ограничен потенцијал во областа на хидроелектричната енергија. 
Генерирањето ветрова и соларна енергија се, исто така, дел од официјалната програма. Соларната енергија веќе се користи во Приштинскиот здравствен центар и во Приштинскиот студентски кампус.
