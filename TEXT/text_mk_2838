30/08/2006
(Индипендант, АФП - 30/08/06; Ивнинг стандард, Дејли мејл, Интернешнал хералд трибјун, Софиска новинска агенција - 29/08/06)
Група водечки бизнисмени во вторникот (29-ти август) ја повикаа британската влада да не ја менува својата имиграциона политика пред закажаниот влез на Бугарија и Романија во ЕУ во јануари 2007 година. 
Во Велика Британија се води вжештена дебата околу ова прашање, при што опозициските конзервативци и членовите на владиниот кабинет повикуваат на ограничувања со цел да се загарантира дека работниците од двете балкански нации нема да го преплават пазарот на работна сила во земјата, по пристапот во Унијата. 
Велика Британија беше помеѓу малкуте земји-членки на ЕУ кои целосно го отворија својот пазар на работна сила за мигрантите од десетте земји што беа примени во блокот во мај 2004 година. Неодамнешните извештаи покажуваат дека додека владата очекуваше околу 13.000 луѓе од овие земји да дојдат на работа во Велика Британија, реалната бројка е поголема од 600.000. 
Тврдејќи дека британската економија има корист од овој огромен прилив на работници, членовите на Бизнисите за нова Европа (БНЕ) во вторникот потпишаа изјава во која се вели дека на Бугарите и Романците, исто така, треба да им се дозволи пристап на пазарот на работна сила во земјата.
„Ако Бугарија и Романија влезат во ЕУ на почетокот од следната година, ВБ треба да продолжи со својата политика на отворени врати“, британскиот весник Индипендант ја цитираше изјавата на БНЕ. „Таканаречената пауза во миграцијата од овие земји, би била еднаква на промена на политиката и работење против британските интереси.“
Цитирајќи ги неодамнешните економски извештаи, „Индипендант“ објави бројки кои покажуваат дека придонесот во британската економија на имигрантите од Источна Европа минатата година бил еднаков на 2,54 милијарди фунти. Помеѓу 0,5 и 1 отсто од британскиот економски раст во 2005 година и 2006 година, исто така, се припишува на мигрантите. 
„Ние видовме одреден реален придонес кон нашиот пазар на работна сила од, на пример, полските работници, кои доаѓаат да ги задоволат недостатоците од одредени вештини во Велика Британија“, рече економскиот секретар на Министерството за финансии, Ед Болс, во интервјуто за ББС. „Истовремено, ние ќе мора внимателно да ги разгледаме овие прашања во следните неколку месеци, бидејќи мора да се осигуриме дека продолжуваме со дисциплиниран и менаџиран пристап.“ 
БНЕ, чиј совет од 20 члена, вклучува и претседатели на претпријатија како „Сенсбери“, „Сентрика“, „Мерил Линч“, Лондонската берза, КПМГ и енергетскиот гигант БП, побара од владата да биде рационална кога одлучува за ова прашање. „Ние сметаме дека во донесувањето на својата одлука, ВБ треба да се води како од економските причини, така и од неодамнешното историско искуство“, рече групата.
Романскиот претседател Трајан Башеску рече дека стравувањата дека стотици илјадници работници од неговата земја ќе го преплават пазарот на работна сила на ЕУ, се неосновани. „Зголемувањето на платите во приватните претпријатија ја достигна максималната точка, и Романија, исто така, се соочува со недостаток од работна сила, особено во градежништвото. Ние веруваме дека романскиот пазар ќе продолжи да претставува мотивација, така што миграцијата нема да биде проблем“, рече тој во интервјуто за Интернешнал хералд трибјун. 
Бугарскиот министер за надворешни работи, Ивајло Калфин, исто така, се обиде да ја смири загриженоста, велејќи дека Бугарите нема да претставуваат закана за британскиот пазар на работна сила откако земјата ќе влезе во ЕУ. 
