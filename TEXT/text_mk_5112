11/02/2010
Од Ерол Измирли за Southeast European Times во Истанбул -- 11/02/10
Односите меѓу происламската влада на Турција и секуларната армија влегоа во нова ера со поништувањето на контроверзниот протокол кој й дозволува на војската да преземе дејства без дозвола од цивилните власти. 
„Официјалните претставници [војската и Министерството за внатрешни работи] се здружија и заеднички го поништија протоколот“, објави министерот за внатрешни работи, Бесир Аталај, на 4-ти февруари, објави новинската агенција Анатолија. 
Потпишан во 1997 година меѓу Генералштабот и Министерството за внатрешни работи, Протоколот за соработка во воено-полициската безбедност, или ЕМАСЈА, се сметаше за една од најефикасните алатки за интервенцијата на војската во политиката.
Во вонредни ситуации, како што се социјални немири кои се шират во повеќе од една провинција, војската имаше дозвола да интервенира без да чека да биде повикана од страна на политичките власти. Поништувањето на оваа политика уследи по неодамнешните наводи против војската за државен удар, засновани на „Акциониот план Чекан“, кој беше објавен во медиумите.
Според извештаите, планот бил формулиран од страна на истанбулската Прва Армија во 2003 година, само неколку месеци откако Партијата за правда и развој (АКП) дојде на власт. Војската, наводно, планирала да го провоцира муслиманското население бомбардирајќи џамии и користејќи го протоколот за потиснување на немирите што ќе следат. 
Војската ги негираше обвинувањата и ги осуди оние кои веруваа дека армијата ќе ги бомбардира турските светилишта. „Ги проколнувам [оние кои искажаа вакви обвинувања],“, изјави за новинарите началникот на Генералштабот Илкер Басбуг. 
Сепак, поништувањето на ЕМАСЈА, се смета за прв чекор во планот за ограничување на улогата на војската во политиката.
„Поништувањето на Членот 35 од интерниот закон за служба на Турските вооружени сили (ТСК) и измената на Документот за националната безбедност (МГСБ) се на листата“, напиша весникот Радикал во петокот (5-ти февруари). 
Иако Членот 35 й дава на војската овластувања да го штити секуларниот поредок и националното единство без спроведувањето државни удари, МГСБ й дава на војската предност во одредувањето на заканите против државата.
ЕМАСЈА и законот за интерна служба на ТСК се детално проверувани од ЕУ.
Во извештајот на ЕУ за напредокот на Турција минатата година, властите истакнаа: „Нема измени во законот за внатрешна служба на Турските армиски сили или Законот за националниот совет за безбедност.“
„Овие ги дефинираат улогите и должностите на турската војска и й даваат на војската широк простор за маневрирање обезбедувајќи широка дефиниција на националната безбедност. Тајниот протокол на ЕМАСЈА од 1997 година за безбедноста, јавниот ред и помошните единици останува на сила.“ Сепак, нејасно е како да се олеснат тензиите меѓу владата и војската.
„Откако АКП ја формираше владата, цивилно-воениот конфликт ескалираше. Војската не ја сака АКП. Тие се сомневаат во партијата и сакаат да ја блокираат. Исто така, АКП се обиде да ја задржи војската во касарните“, напиша ветеранот-колумнист Мехмет Али Биранд во весникот Поста минатиот месец.
