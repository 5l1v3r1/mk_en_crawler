07/05/2012
Игор Јовановиќ за Southeast European Times во Белград -- 07.05.12
Социјалистичката партија на Србија, која беше соборена од власта со масовните демонстрации пред само 12 години, кога беше предводена од Слободан Милошевиќ, доби клучна моќ на претседателските и парламентарните избори во неделата (6-ти мај).
Социјалистите, предводени од министерот за внатрешни работи, Ивица Дачиќ, освоија околу 16 отсто од гласовите, поради што е невозможно да се формира нова влада без нив.
„Можеби сé уште не се знае кој во Србија ќе биде претседател, но сигурно се знае кој ќе биде премиер“, рече Дачиќ.
Тој додаде дека социјалистите ќе ја спречат Србија да се подели на две партии -- демократи и прогресивци. „Изборните резултати покажаа дека Борис Тадиќ и Томислав Николиќ не се единствените, дека има трета Србија, која говори во име на народот. Ние говориме во име на народот“, рече Дачиќ, чија коалиција доби 500.000 гласови од околу 4 милиони дадени гласови. Околу 61 отсто од лицата со право на глас излегоа на гласање.
Според првичните резултати од Српската изборна комисија, Српската напредна партија освои поголем дел од гласовите, односно 24,1 отсто, додека Демократската партија освои 21,29 отсто од гласовите.
Партиските водачи -- Томислав Николиќ и Борис Тадиќ -- ќе учествуваат во вториот круг од претседателските избори на 20-ти мај.
Тадиќ рече дека формирањето на новата влада ќе зависи од оваа трка.
„Првиот круг од претседателските избори јасно покажа дека во вториот круг [ќе се одлучува] како ќе изгледа Србија во следните пет години и како ќе изгледа новата влада. Верувам во победа и веднаш ќе почнам со предизборна кампања“, рече Тадиќ. 
Николиќ, е исто така, сигурен. „Вториот изборен круг е шанса за граѓаните на Србија. Ако ја покажат истата решителност како во првиот круг, ќе добиеме нова влада со нови идеи и нов претседател.“
Но, аналитичарите велат дека демократите имаат поголеми шанси на вториот круг.
Јово Бакиќ, професор на белградскиот Филозофски факултет, изјави за SETimes дека демократите имаат поголем капацитет за коалицирање, отколку прогресивците. 
„Шансата на Напредната партија беше убедлива победа на општите избори, со најмалку 5 отсто предност во однос на Демократската партија. Со оглед на тоа што ова не се случи, и со оглед на тоа што Тадиќ е фаворит во вториот круг од претседателските избори, демократите, најверојатни, ќе формираат влада со нивните сегашни коалициски партнери“, предвиде Бакиќ.
Славиша Орловиќ, професор на Факултетот за политички науки, изјави за SETimes дека социјалистите беа најголеми победници на изборите и дека беше очигледно оти гласачите ја поддржуваат острата национална реторика на Дачиќ.
„Но, вториот круг од претседателските избори ќе има значително влијание врз формирањето на новата влада -- ние треба да ги почекаме“, рече тој.
Предраг Симиќ, поранешен српски амбасадор во Франција, изјави за SETimes дека српската надворешна политика нема да се промени по изборите, бидејќи и демократите и прогресивците велат оти европската интеграција е нивни главен приоритет.
„Но, прашањето на Косово повторно ќе застане на патот на Србија. Преговорите мора да продолжат и треба да се воспостават функционални односи со Приштина, но сите ќе чекаат најпрво да се формира новата влада“, рече Симиќ. 
