26/09/2006
Од Давор Коњикушиќ за Southeast European Times во Белград - 26/09/06
Србија не постигна значителен напредок во исполнувањето на неколку од своите приоритети на Европското партнерство, според последниот извештај од Европската комисија (ЕК). Народниот правобранител и врховниот државен ревизор сé уште не се избрани, макар што законскиот краен рок за тоа помина одамна. Покрај тоа, според ЕК, цивилната контрола на војската се уште е слаба.
Два од петте клучни приоритети -- соработката со Трибуналот на ОН и дијалогот со Приштина -- се разгледуваат одделно и не се вклучени во извештајот. Главниот обвинител на ОН, Карла дел Понте, сé уште нема направено проценка за соработката на Србија со Трибуналот, и рече дека нема да може да го стори тоа до, најверојатно, крајот на овој месец. 
Шансите на Србија за обновување на преговорите за Договорот за стабилизација и асоцијација (ДСА) со ЕУ, прекинати претходно оваа година поради непредавањето од страна на Белград на Ратко Младиќ, зависат од проценката на Дел Понте. 
Во меѓувреме, Србија треба да работи на другите критериуми, вели вицепремиерката Ивана Дулиќ-Марковиќ. „Скоро една година по усвојувањето на законот, Србија сé уште нема народен правобранител -- заштитник на граѓаните“, рече таа, додавајќи дека народниот правобранител можеше да биде особено значаен за време на расправите околу амандманите на законот за радиодифузија.
Другите неисполнети политички критериуми вклучуваат: комплетирање на законот за избори и усвојување на акционите планови за реформа на судството и борба против корупцијата. Покрај тоа, треба да заврши и приватизацијата на државните претпријатија, и треба да бидат усвоени чекори против инфлацијата. 
„И покрај тоа што немаме преговори [за ДСА], не смееме да прекинеме“, вели Тања Мишчевиќ, шеф на владината канцеларија за пристап во ЕУ. „Процесот на интеграција мора да продолжи. Ова е само еден сегмент од тоа, особено во однос на зголемувањето на нашите капацитети.“ 
Министерот за финансии, Млаѓан Динкиќ, рече дека Србија може да стане формален кандидат за ЕУ до 2008 година. Но, додека не се реши прашањето на Младиќ, Белград не може да ја надмине пречката за продолжување на разговорите за ДСА. 
Мишчевиќ истакнува: „Технички ние можеме да си ја завршиме нашата работа, но со јасни политички одговорности. Тоа не значи само целосна соработка со Хашкиот трибунал, туку и внатрешни реформи и недвосмислена поддршка на процесот на европска интеграција за кој сме одговорни -- како владата, така и опозициските партии.“ 
