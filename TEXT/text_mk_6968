24/07/2012
Линда Карадаку за Southeast European Times во Приштина -- 24.07.12
Според Светска банка, состојбата на патиштата во Западен Балкан претставува голем проблем за конкурентноста на регионот, при што тешкотиите во патната мрежа ја погодуваат интеграцијата на регионалниот пазар.
Помалку од половина од патните мрежи во регионот се смета дека се „во добра или пристојна состојба“. Тоа води до дополнителни трошоци и придонесува за нееднаков економски и социјален развој, изолирајќи ги многумина од пазарите и можностите“, рече за SETimes Бахер Ел-Хифнави, програмски водач на Секторот за одржлив развој во Светската банка.
Безбедноста на патиштата е уште еден проблем, кој води до смртни случаи и повреди, и ја оптоварува економијата со трошоци кои во некои случаи изнесуваат и до 2 отсто [од годишниот] БДП“, рече Ел-Хифнави.
„Само на Србија й требаат околу 300 милиони евра годишно само за соодветно одржување на патиштата. Сите регионални држави имаат амбициозни планови за инвестирање во своите патни мрежи, но се посебно ограничени од актуелните економски проблеми на еврозоната“, додаде тој.
Светска банка обезбеди 321 милион евра за Србија да го изгради Коридорот 10, голем автопат што ја поврзува државата со нејзиниот северен и јужен сосед, и служи како главен транзитен правец за комерцијален транспорт на ЕУ.
Клучните мрежи на регионот ги вклучуваат трансевропските транспортни правци како што е Коридорот 10 -- кој почнува од Австрија и продолжува до Грција и Турција, и Коридорот 8 -- кој почнува од пристаништето Драч во Албанија и продолжува до црноморските пристаништа во Бугарија.
Американската корпорација Бехтел и турската Енка работат на големите патни инфраструктури на Балканот: патиштата во Хрватска, Албанија и Турција и дел од автопатот во Романија.
Во Албанија, тие го изградија единствениот автопат во државата -- витална врска меѓу Косово, Северна Албанија и албанското пристаниште Драч.
Бехтел и Енка неодамна ја завршија втората делница од косовскиот автопат. Кога овој проект започна во 2007 година, „сето ова беше само сон“, рече косовскиот премиер Хашим Тачи на почетокот од јули.
„Денес, овој сон станува реалност кој ја менува, модернизира државата Косово, ја развива, и создава нови работни места“, рече Тачи, посочувајќи дека резултат на овој проект е патот од Приштина до Драч, кој претходно се возеше 12 часа, за два до три часа сега.
Завршувањето на косовскиот автопат во 2013 година би требало да стане најважниот дел на транспортниот систем на земјата, промовирајќи ја трговијата и економскиот развој во земјата и во регионот.
„Постои вистинско разбирање во овие држави дека новата или подобрената инфраструктура носи итни и долгорочни економски бенефиции во современите економии и економиите во развој“, рече за SETimes Дејвид Велч, претседател на Бехтел за Европа, Азија, Блискиот Исток. 
Претпријатието претпочита вработување и обука на локална работна сила, снабдувачи и договарачи. „Во Косово, на пример, нашиот проект за автопатот моментно ангажира преку 70 отсто локален персонал, и преку 60 отсто од кооперантската работа ја изведуваат локални градежни претпријатија“, рече Велч. 
Регионалните влади се многу заинтересирани за градење. „Градењето патишта ќе ги даде своите резултати во следните години“, рече бугарскиот премиер Бојко Борисов во април, на почетокот од градежните работи на бугарскиот Тракиски автопат.
Во април, Србија ја најави изградбата на 40-километарскиот автопат Белград-Јужен Јадран, чие завршување се очекува до 2015 година. Автопатот се планира да ја поврзува Србија и Црна Гора со Романија и Италија.
Македонија се подготвува за изградба на 28-километарската делница од Коридорот 10 до 2017 година -- што ќе ја поврзува земјата со Србија, Грција и Европа.
Борисов излезе со цврст став во јуни, повикувајќи на градење патна мрежа што ќе го опфати целиот Балкан. „Немањето автопати и железнички пруги што ќе ги поврзуваат сите главни градови на балканските држави е неприфатливо. Сега е време за градење на Балканот.“
