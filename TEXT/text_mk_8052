03/06/2013
Светла Димитрова за Southeast European Times во Софија -- 03.06.13
Новиот бугарски премиер Пламен Орешарски планира да се фокусира на фискалната стабилност и мерките за решавање на проблемите на граѓаните.
Поранешниот министер за финансии, Орешарски, минатата недела беше избран за премиер, со поддршка од120-те пратеници од Бугарската социјалистичка партија (БСП) и најголемата партија на етничките Турци, Движење за правата и слободите. Сите 97 претставници на поранешната владејачка централно-десничарска партија ГЕРБ гласаа против него, додека делегатите од ултранационалистичката партија Атака, која има 23 места во бугарскиот парламент од 240 места, не учествуваа во гласањето.
„Земјата се наоѓа во длабока институционална криза, континуирана економска депресија и растечка дезинтеграција на општеството“, изјави пред новинарите Орешарски, 53-годишен технократ, претставувајќи ги другите 16 кандидати за членови на кабинетот и приоритетите на владата.
На оваа балканска држава, рече тој, ѝ треба „максимум јавен консензус за неопходните итни мерки за стабилизација, економска обнова, зајакнување на институциите и поголема солидарност на општеството разнишано од безнадежност и недостиг на можности“.
Составот и структурата на владата на Орешарски, вклучително и новото Министерство за инвестициско планирање, беше одобрена на одделно гласање со 119 наспрема 98 гласови.
Владата беше назначена повеќе од две недели по предвремените парламентарни избори во Бугарија на 12-ти мај, кои завршија без мнозински победник. Предвремените избори беа поттикнати од оставката на владата на поранешниот премиер Бојко Борисов на крајот од февруари, по едномесечните протести против мерките на штедење, корупцијата и монополите.
Новиот премиер наведе три приоритетни области на дејствување за новата влада: зајакнување на демократијата и државноста; економска обнова и унапредување на претприемништвото; и поголема солидарност и социјална правда.
Орешарски поднесе документ од 15 страници, во кој се наведени мерките за стабилизација кои мора итно да се преземат за да се решат проблемите на граѓаните и бизнисите и да се зајакне државноста. Тој пред пратениците рече дека неговата влада ќе изготви детална програма во текот на следните недели. 
Главната порака на, како што се нарекува, Планот на Орешарски, е дека владата „ќе се бори за континуирана макроекономска стабилност, која вклучува врамнотежен буџет и мудро зголемување на расходите“, рече за SETimes Георги Стоев, директор на софиското консалтинг претпријатие Индустри воч.
Програмата, исто така, посочува дека премиерот ја разгледува можноста за реструктуирање на владините трошоци заради задоволување на еден поширок опсег социјални потреби, рече Стоев.
„Не би го толкувал ова како сигнал за зголемување на трошењето само по себе, туку како промена во начинот на распределување на расположливите средства“, истакна Стоев.
Една од мерките предложени од владата има за цел спречување на „ново зголемување на цените на електричната енергија, пред методите за определување на цените да бидат темелно разгледани и ревидирани“. Владата, исто така, ветува промени во политиката на одредување на цените на лековите, како и проширување на системот на енергетска помош за сиромашните во земјата.
Невработеноста, која се зголеми повеќе од двојно во последните години, е еден од клучните проблеми со кои се соочува земјата. Новата влада ќе се фокусира на „проширување на ефикасните мерки на пазарот на труд и создавање нови работни места за привремено вработување со цел ублажување на последиците од растечката невработеност“.
Во отсуство на какви било детали околу тоа како владата ќе се справи со идентификуваните проблеми, мерките звучеа како изјави на намера, рече за SETimes Петар Ганев, постар економист во софискиот експертски Институт за пазарна економија.
„Намерата за олеснување на бизнис климата звучи добро, но не може да се коментира за конкретните мерки кои не се образложени“, рече економистот.
 Што може да направи новата влада за да осигури финансиска стабилност за државата? Кажете ни што мислите долу.  
