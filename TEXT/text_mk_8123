26/01/2012
Дражен Ремиковиќ за Southeast European Times во Сараево -- 26.01.12
Обвинителството на БиХ се најде на удар поради својата одлука овој месец за прекинување на истрагата за Ејуп Ганиќ, Заим Бачковиќ, Јован Дивјак и деветмина други осомничени за учество во убиствата на сараевската Добровољачка улица. Официјалните претставници соопштија дека нема доволно докази за да се оправда судското гонење во овој случај, кој е сега скоро две децении стар.
Одлуката од 17-ти јануари и понатаму предизвикува вознемиреност во некои кругови, кои го обвинуваат Обвинителството на БиХ дека е премногу политичко. „Откажувањето од истрагата ... претставува откажување од правдата [и] откажување од процесот на помирување“, рече за SETimes Драган Чавиќ, претседател на опозициската Демократска партија и поранешен претседател на Република Српска. 
Седум српски војници беа убиени, а 14 беа ранети по улицата Добровољачка на 2-ри мај 1992 година, кога беше нападнат конвој на Југословенската народна армија (ЈНА). Колоната, предводена од мировниците на ОН, се повлекуваше, и врз неа беше отворен оган спротивно на договорот кој им дозволуваше безбедно поминување. Силите на босанските Срби -- поддржани од војниците на ЈНА -- го бомбардираа Сараево од април, на почетокот на понатамошната 43-месечна опсада на градот. 
Недељко Митровиќ, претседател на Организацијата на семејствата на заробените, убиените војници и исчезнатите цивили на РС, ја опиша одлуката на обвинителството како „кукавички чин кој докажува дека злосторствата врз Србите никогаш нема да се судат. Без оглед што ќе се случи, ние никогаш нема да се откажеме од барањето на правдата за оние кои загинаа“, рече Митровиќ за SETimes. 
Министерството за внатрешни работи на РС најави жалба на одлуката, потврдувајќи дека според нивните податоци, 43 војници на ЈНА беа убиени тој ден. Истото вели дека десетици други беа повредени.
За разлика од тоа, луѓето во Федерацијата на БиХ генерално ја поздравија одлуката на обвинителството.
„Овие луѓе херојски ја бранеа нашата земја. Вистинските криминалци треба да се бараат меѓу оние кои го напаѓаа Сараево: Југословенската народна армија и српските паравоени единици“, рече за SETimes жителот на Сараево, Мирза Зепа (34).
Еден од осомничените, Заим Бачковиќ, помошник-командант на Територијалната одбрана (ТО) на почетокот од војната, изјави за SETimes дека одлуката на обвинителството значи дека „тортурата врз мене и моето семејство сега ќе запре. Мојата сопруга имаше четири инфаркти и четирипати доживеа клиничка смрт во текот на овие десет години. Знам дека не сум направил ништо лошо - посебно не сум извршил никакво воени злосторство“.
Но, обвинителството објави дека ќе продолжи со друг случај поврзан со Добровољачка, кој се случи веднаш по пукањето. „За време на истрагата беше откриено дека [некои] oд заробените војници на ЈНА биле одведени во просториите на „ФИС“ (мега-маркет во тоа време), Централниот затвор и седиштето на ТО, каде што биле малтретирани и злоупотребувани. Истрагата за ова ќе продолжи“, потврди обвинителството. 
За претседателот на РС Милорад Додик, одлуката за Добровољачка улица значи целосно свртување на настаните. Тој вели дека РС мора да ги прекине сите контакти со државното обвинителство, институција која тој ја опиша како „монструм“, и најави консултации меѓу владата и парламентот на ентитетот во врска со „понатамошните чекори“.
Додека БиХ прекинува дел од истрагата, српското обвинителство најави дека ќе ја продолжи својата истрага. Србија издаде потерници за апсење на Ганиќ и 18 други високи функционери во 2009 година.
