11/03/2008
AНКАРА, Турција -- Извори во владејачката Партија на правдата и развојот (АКП) велат дека очекуваните измени на членот 301 од Кривичниот законик се одложени, објави во понеделникот (10-ти март) новинската агенција Џихан. Владата е обвинета за одолговлекување на реформите на членот 301, кој ја криминализира секоја деградација на државата, владата и војската. ЕУ веќе долго време го смета овој член за пречка за слободата на говорот и инсистира на негова измена.
Џихан вели дека амандманот е одложен поради тоа што опозициската Партија на националистичкото движење, која неодамна го поддржа уставниот амандман на АКП за укинување на забраната за носење шамии на универзитетите, се противи на какви било измени на текстот. Главната опозициска партија, Републиканската народна партија, и Демократската левичарска партија, исто така, се противат на измената на членот 301. (Заман - 11/03/08; Џихан - 10/03/08)
