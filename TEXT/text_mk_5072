15/12/2009
Од Линда Карадаку Southeast European Times во Приштина -- 15/12/09
Вториот круг од локалните избори во Косово се одржа во неделата (13-ти декември) и според прелиминарните резултати, Демократската партија на Косово (ПДК) на премиерот Хашим Тачи победи во градоначалничките трки во скоро половина од вкупно 21 општина.
Демократската лига на Косово (ЛДК) на претседателот Фатмир Сејдиу беше втора, а Алијансата за иднината на Косово (ААК), предводена од Рамуш Харадинај, беше на третото место, формирајќи ја главната опозиција. 
Овојпат ПДК победи во десет општини, додека ЛДК победи во пет, а ААК во три. Три други општини отидоа во рацете на член на турското малцинство на земјата, претставник на Српската граѓанска иницијатива и еден независен кандидат.
Сé на сé ПДК има 15 општини под своја контрола, по што следат ЛДК и ААК со седум, и Српската либерална партија (СЛС) со две. Кандидатот на СЛС Братислав Николиќ го победи Беќир Фејзулаху од ПДК во Штрпце, откако партијата победи во една општина во првиот круг.
Откако ПДК и ЛДК победија во Призрен, голем град во јужниот дел од земјата, резултатите беа премногу блиски за да се прогласи победа. ЦИК мора да ги пресмета условните гласови, како и оние од граѓаните што живеат во странство и со посебни потреби, пред да ги објави официјалните резултати. Пребројувањето се очекува да заврши до крајот на неделава.
Одѕивот на гласачите изнесуваше околу 38 отсто, солидна бројка според претседателката на Централната изборна комисија (ЦИК), Несрин Лушта.
Европската мрежа на изборни набљудувачки организации (ЕНЕМО) во понеделникот рече дека гласачките процедури во вториот круг биле поефикасни отколку оние на кругот од 15-ти ноември. 
ЕНЕМО вели дека главните предизвици биле користењето на јавните пари за политичките кампањи и ниското ниво на учество на жените во јавните институции.
Специјалниот претставник во Приштина Питер Фејт рече дека локалните избори беа важен чекор кон потенцијалното членство во блокот.
„Задоволен сум што изборите генерално беа организирани во добра, конструктивна атмосфера, со сите членови на заедницата“, рече тој во изјавата. И покрај добрите вести невладината организација Демократија во акција реагираше на голем број нерегуларности, како што се двојно гласање, примање мито, полнење на гласачките ливчиња и прекини на струјата на избирачките места.
Инцидентите „не влијаеја значително на резултатите на гласањето“, рече Исмет Криезиу од Демократијата во акција за белградски Б92.
Според Б92, пријавени беа неколку инциденти, а од полицијата беше побарано да интервенира во некои избирачки места. Истата објави дека избила тепачка во Малишево и дека четири лица биле уапсени во Јањево заради напад на претставник на ЛДК. 
Медиумите на албански јазик ја покрија приказната за активист на ПДК кој бил повреден со тап предмет во Гњилане, откако се судрил со група поддржувачи на ЛДК кои се обиделе да искинат плакат од кампањата. 
