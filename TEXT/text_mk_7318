06/10/2012
Мики Трајковски за Southeast European Times во Скопје -- 06.10.12
Младото население и понатаму е една од најкреативните и најпродуктивните вредности што ги поседува регионот, чии идеали и аспирации се насочени кон создавање просперитетен, демократски и стабилен регион во рамките на ЕУ.
Околу 50 млади лидери и претставници на младинските организации од целиот регион се собраа во Крушево, во Македонија, оваа недела за да присуствуваат на 10-тата годишна младинска конференција Европски вредности за иднината на Југоисточна Европа.
Конференцијата, спонзорирана од Младинскиот сојуз во Крушево и Пактот за стабилност на Југоисточна Европа, привлече учесници од 15 земји, на дискусии околу „улогата на младите во постигнувањето на вредностите на ЕУ во нивните општества во Југоисточна Европа и развивање препораки и предлози за понатамошни младински активности за промовирање на вредностите на ЕУ меѓу младите во Европа“.
Младите луѓе во Југоисточна Европа велат дека се скептични во врска со европската иднина на нивните земји поради актуелната невработеност, недостатокот на учество во донесувањето одлуки и рамнодушноста на политичките елити во врска со социјалните трендови.
„Жално е што младите луѓе кои се слободоумни во некои општества стануваат маргинализирана група. Искрено се надевам дека тоа е само моментален тренд, кој во блиска иднина нема да биде вообичаена појава“, рече за SETimesМетодија Стојчески, од Младинскиот сојуз во Крушево.
Стојчески рече дека младите луѓе во регионот, идејата за европско обединување ја гледаат од аспект на обезбедувањето стабилност, по периодот на конфликт.
 „Општата ситуација на ,бесперспективност’ ги плаши младите. Наместо да се обидат да ги решат проблемите заедно, тие се делат по партиска, етничка или верска основа“, изјави заSETimesКире Василев, учесник на конференцијата од Македонија.
„Се надевам дека младите луѓе ќе го изберат вистинскиот пат -- патот на демократијата и човековите права, иако тоа не мора да биде автоматски поврзано со ЕУ“, рече Василев.
Многу млади луѓе во Хрватска и во Србија се во голема мера скептични во однос на учеството на нивните земји во ЕУ, рекоа за SETimesучесниците на конференцијата Матеја Станковиќ од Србија и Марко Боко од Хрватска.
„Во Србија младите луѓе имаат поделени мислења за ЕУ, бидејќи многу малку од нив знаат што е, всушност, ЕУ. Многу од нив не гледаат никаква полза од ЕУ и сметаат дека истата е нефер кон Србија и затоа Србија не треба да биде членка на ЕУ“, рече Станковиќ.
„Од друга страна, бројот на прогресивните млади луѓе кои мислат дека ЕУ е единствениот пат кон мирот во регионот и економската благосостојба на Србија, е голем. Мислам дека има уште многу работа, за [иднината] да биде светла за младите луѓе.“
„[Поголем дел] од хрватската младина е сосема рамнодушен кон ова прашање, но има и некои кои гледаат позитивно на тоа. За нив најголем проблем е невработеноста и лошата политичка ситуација. Државните институции тешко прифаќаат дека младите луѓе треба да бидат дел од [процесот на носење одлуки, за да се најдат] решенија за проблемите“, рече Боко.
Младите во Турција живеат во страв и неизвесност за својата иднина, изјави за SETimesучесникот на конференцијата Асија Дерил од Истанбул.
„Младите луѓе во Турција не гледаат надеж. За жал, тие гледаат само страв. Најголем проблем е што се ограничени во размислувањето и не се свесни за своите можности. На политичарите воопшто не им е грижа за нив“, рече Дерил.
Албанската младина е посветена на регионалниот мир и стабилност, и постојано ја охрабрува земјата да продолжи со конструктивниот пристап кон европската интеграција.
Но, статистичките податоци покажуваат дека земјата се соочува со криза во однос на невработеноста на младите луѓе, како и дека се присутни сериозни проблеми и во образовниот систем, рече заSETimesМарседа Петрај, која присуствуваше на конференцијата од Албанија.
„Квалитетот на образованието, корупцијата и инфраструктурата на образовните институции се најчестите проблеми. Дури и по 17 години организационата структура на образовниот систем не може да ги исполни барањата на пазарот за оспособена работна сила, што ги попречува младите во обезбедувањето соодветно вработување. Процесот на демократизација во Албанија е еден од најтешките, со оглед на нејзиното бурно историско наследство и нејзината тешка економска ситуација“, рече Петрај.
Соседно Косово, исто така, се соочува со криза со невработеноста.
„Многу млади луѓе, вклучително и оние кои завршиле високо образование, се очајни чекајќи да слушнат некакви вести за нив дека ќе бидат вработени. Младите луѓе во мојата земја мислат дека пристапувањето во ЕУ е многу корисно, бидејќи тие ќе имаат повеќе можности на секое поле“, рече заSETimesАрианит Иљази од Косово.
Но, дури и во регионалните земји-членки на ЕУ, сé уште има проблеми.
„Добивме можности за стажирање во европските институции и [учество во] програми специјално наменети за младите луѓе и финансирани од Европската комисија. Но, треба да се каже дека сé уште има висок процент на невработеност и дека имаме проблеми со образовниот систем“, рече заSETimesИвелина Атанасова од Бугарија.
Нита Старова од Фондацијата Фридрих Еберт рече дека најлошата работа што може да се случи во регионот е пасивна младина без визии и идеи.
„Општество без млади е општество без иднина. Ние сме сведоци на сегашноста, во која младите луѓе во огромен број ги напуштаат своите земји, во потрага по подобри животни услови и работни места. [Големиот број] невработени доведе до тоа голем процент на младите луѓе да ја видат својата иднина во странство, што е лошо“, рече Старова.
Финалниот документ од конференцијата, кој го сочинува декларацијата за европска иднина и заеднички дејства и за надминување на проблемите со кои се соочуваат младите, ќе биде испратен до регионалните влади и до претставниците на европските институции. Покрај декларацијата, ќе биде испратен и список со препораки за заедничко дејствување до младинските организации што работат на регионалните проекти.
