28/12/2011
Од Менексе Токјај за Southeast European Times во Истанбул -- 28/12/11
Како поттик за регионалната интеграција на Западен Балкан и Турција во европските институции, Европската комисија (ЕК) планира да инвестира околу една милијарда евра за поддршка на серијата реформи. 
Средствата доаѓаат со буџетот за 2011 година од Инструментот за предпристапна помош (ИПА), при што вкупните предпристапни средства за периодот 2007-2013 година изнесуваат до 11,5 милијарди евра.
Средствата од ИПА ја поддржуваат регионалната интеграција меѓу кандидатските земји, потенцијалните кандидатски земји и земјите-членки на ЕУ преку специфични и регионални проекти на земјата.
Турција е најголем примател на помош -- при што 233 милиони евра се одвоени претежно за судските реформи, климатските промени и проектите за животната средина. Како втор по големина примател, Србија ќе добие 178,5 милиони евра. Босна и Херцеговина (БиХ), Албанија, Косово, Хрватска, Македонија и Исланд, исто така, ќе имаат корист во висина од 91,2 милиони; 82 милиони; 63 милиони; 39 милиони; 28,9 милиони; 26,5 милиони и 12 милиони. 
Други 210 милиони евра се одвоени за програмите низ земјите и за поддршка на меѓународните мониторинг тела во БиХ и Косово. 
„Целта на сите овие програми е постигнување конкретни резултати во поглед на подобра јавна администрација, поефикасно судство и спроведување на законот, стабилна економија, како и побезбедна средина“, се вели во соопштението за медиумите на европскиот комесар за проширување и соседска политика, Штефан Фуле. 
Мате Ѓорѓиевски, експерт за транспортно право во Транспортна опсерваторија за Југоисточна Европа со седиште во Србија, изјави за SETimes дека меѓурегионалните програми се комплементарни на индивидуалните национални програми.
„Тие ги опфаќаат заедничките потреби на регионот и промовираат регионална соработка во многу области, што е предуслов за европската интеграција“, рече Ѓорѓиевски.
Подобрувањето на регионалниот транспортен систем претставува клучна компонента на средствата од ИПА. 
„Очекуваме дека овие средства ќе помогнат да се развие инфраструктурата и ќе донесат дополнителна вредност на регионалното транспортно планирање и инвестициска координација“, рече тој.
За да се постигне поголема регионална интеграција, темпото на реформите мора да се забрза и координира во согласност со еден заеднички пакет стандарди. Реформите во одделните земји, кои ги усогласуваат политиките со стандардите на ЕУ, не само што ќе ги доближат земјите до ЕУ, туку истовремено ќе ги хармонизираат и меѓу себе.
„Тоа помага да се отпочнат и спроведат програмите, акциите и проектите со цел унапредување на земјата и продлабочување на соработката како со ЕУ, така и со регионот“, рече за SETimes комесарот за проширување и европска соседска политика, Петер Стано.
Распределбата на средствата за секоја земја е предмет на дебата, при што критиките произлегуваат од фактот дека средствата не се доделуваат во директна пропорција со областа или населението во државите. 
Според Армаган Емре Чакир, од ЕУ Институтот на Универзитетот Мармара во Истанбул, доделувањето на помошта ја зема предвид проценката на потребите на земјите. 
„Хрватска, на пример, која е скоро шест пати поголема од Косово, добива само двојно повеќе помош од Косово. Турција, која е поголема и трипати понаселена отколку вкупно сите други кандидатки, добива помалку од половина од вкупната помош“, рече тој за SETimes. 
И покрај ќор-сокакот во нејзиниот процес на пристапување, финансирањето на ЕУ и понатаму е катализатор за реформите во Турција. Демократизацијата, основните права, владеењето на правото и усогласувањето со аквисот се клучни приоритети што треба да ги опфати Турција.
„Овие проекти на ЕУ што се спроведени/се спроведуваат во рамките на овие програми, й помагаат на Турција да ги оствари своите крајни цели на членството“, рече турскиот заменик-потсекретар на Министерството за европски прашања, Ахмет Јучел.
„Во поглед на финансиската перспектива, одвоените суми се засновани на проценката на самата Комисија за изминатите остварувања и неодамнешните ревизии и оценки; така што Турција ги прифаќа научените лекции за зголемувањето на својот апсорпционен капацитет“, истакна Јучел. 
„Реформскиот процес за аквисот и процедурите за финансиска помош на ЕУ се комплементарни една на друга“, рече тој, признавајќи дека и покрај сите политички подеми и падови, процесот на финансиска помош на ЕУ тече непречено и така ќе остана и во иднина.
Во Косово, средствата ќе бидат одвоени за поддршка на судскиот систем, економскиот развој предводен од приватниот сектор и реформите во јавната администрација. Покрај тоа, Косово ќе добие дел од дополнителните 210 милиони евра за поддршка на меѓународниот мониторинг во БиХ и Косово. 
„Средствата се одвоени [во Косово] главно за поддршка на судството, економскиот развој предводен од приватниот сектор и реформата на јавната администрација“, рече аналитичарот на Рекура финансиал, Хекуран Незири. 
Но, поради фактот дека Косово сé уште не ги интегрирал овие средства во рамките на единствена владина стратегија и дека случаите на корупција се сé уште сеприсутни, овие средства не можат да го дадат очекуваниот ефект, сметаат експертите. 
Во БиХ, финансирањето ќе се фокусира на правните и полициските реформи, зајакнувањето на институциите во согласност со барањата за членство во ЕУ и образовните реформи, како и на поддршката на клучниот инфраструктурен и рурален развој, објасни официјален претставник од канцеларијата на ЕУ во Сараево. 
Сепак, Амра Селесковиќ, основач и директор на Здружението Веста, тврди дека иако средствата од ИПА се наменети за потребите на локалното население, целосните бенефиции не можат да се искористат без стабилна и функционирачка влада во БиХ.
