22/06/2009
Новиот атински музеј Акропол во понеделникот (15-ти јуни) отвори своја веб-страница www.theacropolismuseum.gr, објави АНА-МПА. Страницата им го претставува музејот на онлајн посетителите, и има опција за виртуелна турнеја.
*** 
 Романското Министерство за комуникации во вторникот (16-ти јуни) отвори нов национален интернет портал е-Романија. Порталот содржи подсистеми е-администрација, е-влада, е-здравство, е-образование и е-култура. Истиот им обезбедува на сите јавни институции и граѓаните пристап до документи преку 3.500 веб-страници.
*** 
Тим научници од Универзитетот во Aнкарa предводени од професорот Јалцин Елерман постигнаа важен продор со откривањето на магнетското ладење, објави весникот Хуријет на 13-ти јуни. Истражувачкиот тим произведе материјал кој ќе ја зголеми ефикасноста на фрижидерите со гасна компресија за 30 отсто, објави весникот. 
*** 
Пронајдокот на истражувачите од романското претпријатие МБ Телеком неодамна освои две меѓународни награди за пронајдок, објави на 12-ти јуни Hotnews. Робоскан 1 М, напреднат систем за скенирање со гама зраци на камиони и контејнери ја доби наградата за најдобар пронајдок на Светската организација за интелектуална сопственост. На почетокот од јуни Робоскан, исто така, ја освои и наградата на Меѓународниот саем на пронајдоци Варшава 2009, објави веб-страницата.
*** 
Археолозите откопаа уникатна тракиска гробница во близина на Гагово, во Бугаријa, објавија локалните медиуми на 13-ти јуни. Гробницата датира од 3-тиот век пред н.е. и се верува дека е дел од една поголема некропола. Комлексот содржи две тркалезни простории, заедничко претсобје и дополнителна просторија. Експертите велат дека во гробницата, најверојатно, бил закопан важен тракиски владетел.
*** 
 Бугарските научници открија еден од клеточните гени на стареење, важен за медицинската наука. Откритието може да помогне во лекувањето на три наследни болести -- мускулната дистрофија, невропатијата и глаукомот. Научниците категорично ги отфрлија шпекулациите на локалните медиуми дека го пронашле генот на вечната младост. 
*** 
Спомен-плоча на починатата српска математичарка Милева Мариќ-Ајнштајн, сопругата на Алберт Ајнштајн, беше откриена на гробиштата Нордајм Фидхог во Цирих, Швајцарија, на 15-ти јуни. Мариќ-Ајнштајн се верува дека му помагала во работата на својот сопруг и придонесла за неговиот успех. Пред шест години беше откриено дека била закопана во неодбележан гроб во Швајцарија. 
 (Разни извори – 15/06/09-22/06/09)  
