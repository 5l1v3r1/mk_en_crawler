19/07/2007
Од Ајхан Шимшек за Southeast European Times --19/07/07
Турската владејачка Партија на правдата и развојот (АКП) широката јавност очекува да победи со убедлива разлика на изборите в недела (22-ри јули). Сепак, партијата можеби нема да добие доволно гласови за да обезбеди три-четвртини од 550-те места во турскиот парламент -- бројката потребна за избор на нов претседател. 
Според најновата обемна анкета на „Версо“, 38 отсто од турските гласачи велат дека ќе гласаат за АКП. Ако минатите трендови продолжат, неодлучните гласачи би можеле да ја донесат таа цифра до 40 отсто или повеќе. 
Најголемата опозициска Републиканска народна партија (ЦХП) се очекува да добие 23 отсто од гласовите. Националистичкото движење би можело, исто така, да го исполни прагот од 10 отсто потребен за влез во парламентот. Анкетите покажуваат оти оваа партија би можела да добие околу 16 отсто од гласовите. 
Со цел да се исполни прагот од 10 отсто, турската најголема курдистанска политичка група, Партијата за демократско општество, ги номинираше сите свои кандидати како независни. Успешните кандидати потоа ќе се регрупираат под знамето на партијата по изборите. Партијата се надева дека ќе освои 20 места. 
Анкетата на „Версо“ покажува дека парламентот би можел да го има следниов распоред: 325 места за АКП, 120 места за алијансата ЦХП-Демократска левица, 70 места за МХП и 35 места за независните -- главно етнички Курди. 
Eрхан Гоксел, политички аналитичар и директор на „Версо“ вели дека анкетата открива значајни трендови. За почеток, вели тој, и покрај тоа што АКП ги има своите корени во политичкиот ислам, нејзината база на поддршка е далеку поширока. 
„АКП успеа да добие поддршка од групите со мали приходи, особено во предградијата и недоволно развиените региони“, рече Гоксел. „Општините со кои управува АКП иницираа социјални политики во изминативе неколку години со цел да им помогнат на групите со ниски приходи, да им обезбедат храна, облека и греење. Ова исклучително ја зголеми поддршката.“ 
Гласачите што ја следат стриктната исламска идеологија сочинуваат само околу 10 отсто од поддршката на АКП, додаде Гоксел. 
Сепак, и покрај тоа што поддршката за партијата е голема, можно е истата да не е премногу цврста. Анкетата на „Версо“ покажа дека скоро една четвртина од гласачите на АКП рекле оти ќе размислат повторно, дали има сериозна алтернатива во десницата. 
Tурските партии на центарот уживаа околу 80 отсто од изборната поддршка за време на 1980-тите и 1990-тите. Фракцијата на десниот центар беше таа што му овозможи на АКП да обезбеди две третини од местата во парламентот во 2002 година, иако партијата освои само 34 отсто од гласовите. 
Оваа година две централнодесничарски партии -- Татковинската партија на Турција (АНАП) и Партијата на вистинскиот пат (ДИП) -- се обидоа да формираат сојуз, но преговорите пропаднаа. Двете партии, најверојатно, нема да го исполнат прагот од 10 отсто и ќе останат надвор од парламентот. 
ЦХП, од друга страна, се очекува да добие ги привлече гласачите во урбаните средини и социјалната елита. И покрај тоа што е централнолевичарска партија, таа најверојатно ќе привлече поддршка од гласачите на десниот центар кои веруваат дека секуларизмот е под закана.
Во последниве месеци, стотици илјадници протестанти митингуваа во големите градови во знак на поддршка на секуларизмот и против АКП. Аналитичарите велат дека овие протести помогнале да се мобилизира поддршка за ЦХП, која освои 19 отсто од гласовите во 2002 година.
Со зголемувањето на национализмот, МХП изби на третото место како партија. Нападите од страна на терористичката Курдистанска работничка партија (ПКК) придонесоа за овој тренд, како и дебатата околу прекуграничната операција во северен Ирак. 
Истражувањето на „Версо“, кое беше спроведено помеѓу 22-ри и 30-ти јуни, опфати 8.811 испитаници низ целата земја. 
