16/08/2005
Од Ерлис Селимај за Southeast European Times во Тирана – 16/08/05
Минатата недела албанската Централна изборна комисија (ЦИК) нареди повторување на изборите во три од 115 изборни едници во земјата. Во неделата (21-ви август) гласачите ќе излезат на гласање во зоната 2 на Малесиа е Маде, како и во зоната 64 на Лушња и во зоната 90 на јужниот град Ѓирокастро. 
Во овие три места изборите на 3-ти јули или не се одржаа или поминаа со нерегуларности. Комисијата соопшти дека не може да ги објави конечните резултати без да ги има официјалните победници во овие области. Трошоците на прегласувањето ќе изнесуваат повеќе од 100.000 евра. 
Политичките партии повторно се подготвуваат да ги привлечат гласачите. Сепак, резултатите нема да влијаат на целокупната изборна победа на Демократската партија (ДП). Партијата освои 78 места во парламентот од 140 пратенички места -- што претставува апсолутно мнозинство.
ДП моментно ја составува коалициската влада која ќе ја предводи претседателот на партијата и поранешен албански претседател, Сали Бериша. Партнерите на партијата -- Републиканската партија, партијата Нова Демократија, Партијата на аграрните екологисти и Унијата за човекови права на етничкото малцинство -- ќе имаат по едно клучно министерство во новиот кабинет, изјавија официјални претставници на ДП. 
Конечните резултати се одложени не само поради проблемите во Малесиа е Маде, Лушња и Ѓирокастро, туку и поради тоа што ЦИК мора да го разгледа големиот број жалби поднесени од политичките партии. Изборите во јули се сметаат за тест на подготвеноста на земјата за одење напред кон интеграцијата во ЕУ и во НАТО, но неговиот резултат беше очигледно конфузен. Според меѓународните набљудувачи, изборите „само делумно“ биле во согласност со меѓународните стандарди. 
„Гужвите, доцнењата и несигурноста во врска со идентификувањето на гласачите предизвикаа впечаток не неорганизираност“, рече Јорген Грунет, шеф на изборните набљудувачи. Тој, сепак, додаде дека само мал број приговори за сериозни нерегуларности имале поткрепа. 
Некои од меѓународните стандарди „беа скоро исполнети, некои скоро не беа исполнети, а некои беа на средина“, рече Грунет. 
Во соопштението на ОБСЕ се вели дека спроведувањето на изборите покажа само ограничен напредок од претходните избори. „Во голем број случаи набљудувачите забележаа неправилни процедури, особено во поглед на употребата на мастилото за спречување на повеќекратното гласање, тајноста на гласањето и проверката на идентитетот на гласачите“, рече тој. 
