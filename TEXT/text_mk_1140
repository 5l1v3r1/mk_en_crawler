19/09/2008
Државниот „Tркиш ерлајнс“ (ТХЈ) стана седми по големина авиопревозник во Европа, пренесувајќи повеќе патници отколку „Алиталија“ во првите седум месеци од 2008 година. ТХЈ пренесе 12,16 милиони патници помеѓу јануари и јули, што е зголемување за 15,7 отсто за период од една година.
*** 
Европската комисија (ЕК) објави дека започна истрага за пакетот помош од 57 милиони евра од Романијa за фабриката „Форд мотор“ во Крајова. ЕК утврдува дали помошта ги прекршила нејзините регулативи.
*** 
Грчкиот производител на цемент „Титан груп“ ја разгледува можноста да инвестира 200 милиони евра во северниот бугарски град Ловеч, објави бугарскиот министер за економија и енергија, Петар Димитров. Фабриката таму ќе го зголеми производствениот капацитет на претпријатието за клинкер, цементна суровина, на 1,2 милиони тони. 
*** 
Aлбанската дијаспора испраќа дома помалку пари од кога и да е во последниве 18 години, објави во понеделникот (15-ти септември) Банката на Албанија. Девизните дознаки од странство изнесуваа вкупно 435 милиони евра во првата половина од годината, што е пад од 7,3 отсто од истиот период минатата година. Банката го припиша падот на инвестирањето од страна на имигрантите во своите нови земји. 
*** 
Властите во Косовo ја собираат потребната документација за пристапување во Светската трговска организација (СТО) што е можно поскоро. Министерот за трговија и индустрија, Љутфи Жарку, во понеделникот (15-ти септември) ги спомена ниските даноци и позитивната бизнис клима како фактори што одат во прилог на Косово.
*** 
Хрватскиот премиер Иво Санадер во средата (17-ти септември) објави дека до крајот на октомври неговата земја ќе распише тендери за приватизација на сите шест свои бродоградежни претпријатија. Реструктуирањето на бродоградежниот сектор, на кој му се доделуваат голем број субвенции, е еден од предусловите што Хрватска мора да ги исполни за да ги заврши своите разговори за пристап со ЕУ до крајот на 2009 година.
*** 
Официјални претставници на рускиот гигант за гас „Гаспром“ во средата (17-ти септември) пристигнаа во Белград, на разговори за развојот на делот од гасоводот Јужен тек во Србија, со Саша Илиќ, директор на „Србијагас“. Двете страни ќе се состанат повторно во Москва во ноември.
(Разни извори – 12/09/08-19/09/08)
