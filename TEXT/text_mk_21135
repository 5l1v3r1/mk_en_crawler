02/10/2007
БАЊА ЛУКА, Босна и Херцеговина (БиХ) -- Парламентот на Република Српска (РС) во понеделникот (1-ви октомври) го одобри назначувањето на претседателот на парламентот Игор Радојчиќ за привремен претседател, по ненадејната смрт на претседателот Милан Јелиќ. Радојчиќ е член на владејачката Партија на независните социјалдемократи. Владата, исто така, одлучи новите избори за претседател на ентитетот да се организираат за три месеци. 
Јелиќ почина од срцев удар во неделата, на 51-годишна возраст. Тој беше избран за претседател на РС во октомври 2006 година. Според законот, претседателската функција е претежно церемонијална, додека вистинските овластувања се во рацете на владата и премиерот. (Независне новине, Дневни аваз - 02/10/07; РТРС, НТВ Хајат, Фена - 01/10/07)
