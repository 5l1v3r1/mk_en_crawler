16/11/2007
Косовскиoт економски и фискален совет во понеделникот (12-ти ноември) го одобри предлог-буџетот за 2008 година, кој за првпат ќе ја надмине сумата од една милијарда евра. Косовскиот министер за економија и финансии, Хаки Шатри, рече дека 350 милиони евра ќе одат за капитални инвестиции, додека други 110 милиони евра ќе бидат наменети за енергетскиот сектор. Буџетот ќе биде доставен до парламентот и шефот на УНМИК, Јоаким Рикер, на одобрување. 
*** 
Бугаријa аплицираше за дополнителна компензација од ЕУ за затворање на четирите најстари оддели од нуклеарната централа во Козлодуј. Бугарија ќе добие 550 милиони евра од ЕУ како компензација до крајот на 2009 година. Сепак, земјата се обидува да ги зголеми и прошири фондовите до 2013 година.
*** 
Tурскиот министер за трговија, Курсад Тузмен, во вторникот (13-ти ноември) рече дека трговијата помеѓу Турција и Сирија се зголеми за 34 отсто по потпишувањето на Договорот за слободна трговија претходно оваа година. Тузмен рече дека трендот покажува дека Турција ќе достигне 102 милиони евра месечно во надворешна трговија до средината на 2008 година со Сирија. 
*** 
Романскиот министер за труд, Паул Пакарару, во понеделникот (12-ти ноември) објави дека минималната плата ќе се зголеми за 28 отсто во 2008 година. Оваа основна плата ќе се зголеми околу 114 евра, на 146 евра. 
*** 
Германскиот производител на електронска и телеком опрема „Сименс“ го отвори својот нов производствен центар во Загреб во вторникот (13-ти ноември). Капацитетот, вреден еден милион евра, ќе му овозможи на претпријатието двојно да го зголеми своето производство и извозот од 5 на 10 милиони евра. 
*** 
Русија се откажа од напорите за купување на бугарските и грчките акции во проектот за нафтоводот Бургас-Александрополис, во висина од по 24,5 отсто. Веста за ова дојде од бугарскиот министер за економија и енергија, Петар Димитров.
*** 
Пазарната капитализација на енергетскиот сектор на Република Српска достигна 1,37 милијарди евра, според последните податоци на бањалучката берза, објавени во средата (14-ти ноември) во Независне новине. Водач во секторот беше хидроцентралата Требишница со капитализација од 319 милиони евра. 
(Разни извори – 09/11/07-16/11/07)
