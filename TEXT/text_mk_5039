17/12/2009
Од Хари Цанис за Southeast European Times во Атина -- 17/12/09
Грчката влада ја зајакна безбедноста во земјата овој месец поради стравувањата дека ќе избијат масовни немири, на првата годишнина од убиството на еден тинејџер од страна на полицијата. 
„Некои луѓе подготвуваа нов kristallnacht“, рече министерот за заштита на граѓаните, Михалис Хрисохоидис, претходно овој месец, будејќи спомени на сликите од злогласната антиеврејска нацистичка програма од 1938 година. 
И покрај зајакнатата безбедност, тридневните судири со полицијата за немири резултираа со искршени излози на продавници, скоро 140 апсења, околу 1000 привремено притворени лица за идентификациона проверка, 30 повредени полицајци и десетици повредени демонстранти. 
Иако немирите беа насилни, истите не беа напнати како минатата година, кога убиството на 15-годишниот Алексис Григоропулос предизвика немири без преседан, кои резултираа со материјална штета поголема од една милијарда евра. 
Овојпат присуството на повеќе од 12.000 полицајци за немири во центарот на Атина беше голем фактор. Полицијата имаше наредба од новата влада на ПАСОК да заземе „проактивен став“ за да ги загуши немирите. Оваа директива, и покрај негирањата од страна на владата и полицијата, резултираше со профилирање за спречување на лицата кои може да предизвикаат проблеми. 
Апелите за ненасилни протести од буквално сите политички партии и мајката на Григоропулос -- Јина Цаликиан -- во спомен на нејзиниот син, исто така, стигнаа до улиците. Партиските подмладоци и синдикалните групи повеќе внимаваа демонстрантите да останат смирени и незафатени од „антидржавните“ и самостилизирани анархистички групи кои предизвикаа големи уништувања минатата година. 
Избегнувањето да се повторат немирите од декември се покажа успешно за неодамна избраната влада на Јоргос Папандреу, во време кога ЕУ и финансиските пазари се длабоко загрижени за двоцифрениот буџетски дефицит и растечкиот јавен долг како bona fide закана за стабилноста на еврозоната.
Нарачаните остри мерки од страна на остроречивиот Хрисохоидис беа поздравени од партиите десно од владејачката ПАСОК и исмеани од левицата. 
Еден водач на левичарска партија отиде толку далеку што ја нарече полициската акција paidomazoma (киднапирање деца). 
„Добро знаеме што ги плаши двопартиските влади [во Грција], што не е ништо различно од минатогодишните немири во декември и масовното неопопуларно движење, кое расте, блокирајќи го неолибералното напредување“, рече Алексис Ципрас, младиот водач на малата Коалиција на радикалната левица (СИРИЗА), во критиките до владата.
