20/06/2007
Од Наташа Радиќ за Southeast European Times во Загреб -- 20/06/07
Повеќе од 23.000 луѓе низ цела Хрватска дадоа крв во текот на мај, како дел од иницијативата за собирање и финансирање на фондацијата Рукавина, формирана за промовирање на истражувањето на матичните ќелии. За само десет дена, беа собирани повеќе од 300.000 евра. 
Загребската фондација беше формирана во чест на новинарката Ана Рукавина, која почина од леукемија во декември 2006 година. Истата ја води првата банка во земјата за крв од папочната врвка, која им овозможува на семејствата кои сакаат да донираат, да го сторат тоа. Крвта се зема по раѓањето на бебето со едноставна, сигурна процедура што не им штети ниту на бебето ниту на мајката. Фондацијата, исто така, има регистер на донатори на коскена срж. 
Крвта од коскената срж и папочната врвка се користи за лечење рак, леукемија и генетски болести. Двете се богати со матични ќелии -- примарни клетки кои можат да се обновуваат со делење на клетките и да создаваат други видови клетки. 
Рукавина, која работеше за весникот Вјесник почина на 30-годишна возраст. Во текот на својата болест, таа успеа да ја подигне јавната свест за важноста на истражувањето на матичните ќелии и коскената срж. Нејзе й беше дијагностицирана леукемија во 2005 година и беше подложена на агресивен медицински третман. И покрај тоа што нејзината прогноза беше лоша од самиот почеток, таа беше решена да се бори со болеста до самиот крај. 
По првичниот круг хемотераписки третман, ракот остана. Исцрпена од болеста, но решена да се бори до самиот крај, Рукавина одлучи да напише отворено писмо и да побара финансиска помош од нејзините пријатели, колеги и сонародници, за скапата и ризична операција во САД. 
Но, беше премногу доцна. Почина пред да й биде направена операцијата, но реакцијата на јавноста на нејзиното писмо беше извонредна. Луѓето од цела Хрватска донираа пари за да й помогнат да ја плати операцијата. 
Кога сфати дека битката е загубена, новинарката побара од своето семејството да формира фондација што ќе го промовира донирањето коскена срж и истражувањето на матичните ќелии. 
„Сакам живот!“, беше првата реченица во писмото на Рукавина. Овие зборови се сега мотото на нејзината фондација, која официјално ја отвори банката на крв на 28-ми март, нејзиниот роденден. 
Оние што се вклучени во истражувањето на матичните ќелии й ја припишуваат заслугата на новинарката за промовирањето на каузата што може да спаси животи. Голем број луѓе, пак, й се восхитуваат на покажаната човечка солидарност и оптимизам. Таа е единствената што постхумано ја доби наградата Личност на годината во Хрватска. 
