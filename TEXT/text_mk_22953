05/11/2008
БЕЛГРАД, Србија -- Министерот за надворешни работи, Вук Јеремиќ, во вторникот (4-ти ноември) рече дека не е постигнат договор за новата мисија на ЕУ во Косово ЕУЛЕКС. Три партии, Српската демократска партија, Нова Србија и Српската радикална партија, одлучија да иницираат гласање за недоверба на владата, поради наводното преговарање за признавање на ЕУЛЕКС, кое тие го сметаат за де факто признавање на независноста на Косово. Јеремиќ истакна дека и понатаму има несогласувања, како што е во врска со противењето на Белград на планот на Ахтисари и неговото барање Советот за безбедност на ЕУ да го санкционира ЕУЛЕКС. Седницата на Советот за безбедност за Косово, првично закажана за овој петок, е одложена до следниот вторник. Ендру Ладли, претставникот на ОН и главен посредник во разговорите помеѓу Србија и Косово, три дена е во Белград, каде што се обидува да најде заеднички јазик. 
Во другите вести од вторникот, претседателот Борис Тадиќ рече дека Србија би сакала да стане членка на ЕУ помеѓу 2013 и 2015 година. Тој за чешкото радио Зурнал изјави дека двете стратешки цели за Србија се задржувањето на територијалниот интегритет и пристапот во ЕУ. (Зери, Коха Диторе - 05/11/08; Кохавижн, Телеграфи, Радио Зурнал, РТС, Бета, Танјуг, Фонет - 04/11/08)
