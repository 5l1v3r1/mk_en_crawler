27/03/2007
Од Ерлис Селимај за Southeast European Times во Тиранa – 27/03/07 
Италијанската влада, преку заеднички проект со структурите на НАТО, ќе спроведе проект за реконструкција и обнова на аеродромот во Ѓирокастро во јужна Албанија. Реновираниот аеродром ќе се користи за цивилни и воени цели. Властите се надеваат дека со тоа ќе го поттикнат регионалниот туризам и ќе им помогнат на локалните и странските бизниси. 
Медитеранскиот туризам бара соодветна инфраструктура и развиени пазари. Иницијаторите на проектот Ѓирокастро се надеваат дека обновата ќе помогне ова да се постигне. 
„Ова е проект кој мора да се сфати сериозно и ние со нетрпение го очекуваме неговото завршување“, рече бригадниот генерал Алдо Пикоти, италијански воен претставник кој работи во рамките на силите на НАТО.
Првата фаза на обновата треба да заврши во септември. Тогаш италијанскиот Аеро-клуб планира да организира специјална тура, при што членовите на италијанската бизнис заедница ќе бидат донесени во Ѓирокастро со приватен авион.
„Нашата цел е промовирање на туризмот во градот“, радио Дојче Веле го цитираше италијанскиот генерален конзул Лоренцо Томасини. Обновата на аеродромот ќе чини 15 милиони евра.
Aлбанските власти се надеваат дека ќе го развијат не само Ѓирокастро, туку и јужните градови Саранда и Валона, како врвни дестинации. Тие сакаат да ги поврзат сите три градови како центри за домашните летови. Аеродромот Бишт-Поро во Валона, исто така, го реконструира италијанското Министерство за одбрана во рамките на програмите на НАТО. 
Во моментов Албанија има само еден меѓународен аеродром, кој се реконструира и проширува. Другиот, аеродромот Кукеши во североисточниот дел од земјата е во фаза на изградба. 
