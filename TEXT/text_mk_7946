05/03/2013
Клаудија Лутовска за Southeast European Times во Скопје -- 05.03.13
Меѓународната организација Новинари без граници забележа значителни подобрувања во слободата на медиумите во Србија и Хрватска, што резултираше со коментари од страна на здруженијата на професионални новинари за тоа како условите за слободата на медиумите во регионот се подобрија.
Во својот Индекс за слободата на медиумите во светот за 2013 година, организацијата рангира 179 држави врз основа на медиумскиот и целокупниот плурализам, независноста на медиумите, работните услови и самоцензурата, транспарентноста, законската рамка и информациската структура. 
Србија ја подобри својата позиција за 17 места, рангирајќи се на 63-тото место.
Според Лилјана Смајловиќ, претседателка на Здружението на новинари на Србија, зголемената слобода на медиумите дојде со препознавањето и обновувањето на српската посветеност на европските медиумски стандарди од страна на новата влада.
„Денес, некои од најпопуларните медиуми се опозициски ориентирани, што не беше случај претходно. Критиките за владата се постојани и остри како во главните, така и во алтернативните медиуми“, рече Смајловиќ заSETimes.
Големата медиумска разновидност и увидот на јавноста во имотот на политичарите и магнатите, како и контролата врз многу медиуми, се исто така фактори што придонесуваат за подобрувањето.
„Пред една година граѓаните немаа увид во различните политички позиции ... поради доминантната контрола врз медиумите од страна на тогашната владејачка партија и нејзините пријатели-магнати. Содржината на алтернативните медиуми беше потисната до крајни граници“, рече Смајловиќ. „Сега, има повеќе истражно новинарство, медиумите можат слободно да говорат за чувствителните прашања и имаат поголема слобода да ги истражуваат.“
„Хрватска треба да се рангира повисоко од сегашното 64-то место, четири места погоре од минатата година, според Зденка Дука, претседателка на хрватското Здружение на новинари. Новата атмосфера создадена од општеството сега им дозволува на новинарите да си ја вршат работата без страв, рече Дука. „Најмалку три години не сме имале никакви напади врз новинари“, рече Дука за SETimes.
Косово има симболично подобрување за едно место од минатата година и се рангираше на 85-тото место.
„Подобрувањето се случи бидејќи другите држави, подобро позиционирани во претходната година, имаа назадување во 2012 година“, рече заSETimesАрбен Ахмети, претседател на Здружението на професионални новинари на Косово.
Во 2012 година здружението се бореше против законот кој предлагаше затворање на новинарите што не го откриваат својот извор.
„По нашата кампања, подобрена е законската основа, иако Косово сè уште останува тешко место за новинарите, каде што заканите и нападите врз нив се чести“, рече тој.
Што се однесува до другите земји во регионот, треба да се научат уште лекции, според Слаѓана Димишкова, претседателка на македонската Асоцијација на новинари. „Новинарите треба да се придржуваат на договорените професионални стандарди и да нудат различни гледни точки преку анализа, истражување и со користење повеќе извори. Тоа е нешто што новинарите имаат капацитет да го прават, и повеќе или помалку услови за истото“, рече Димишкова заSETimes.
 Дописниците Круно Картус во Осиек, Катица Ѓуровиќ во Белград и Сафет Кабашај во Приштина, дадоа свој придонес за овој извештај.  
