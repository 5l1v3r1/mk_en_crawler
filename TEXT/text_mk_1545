22/06/2010
Министерот за надворешни работи на Босна и Херцеговинa (БиХ) Свен Алкалај и неговиот бразилски колега Челзо Аморим потпишаа договор за безвизно патување во саботата (19-ти јуни). Договорот ќе стапи на сила откако ќе биде ратификуван од парламентите на двете земји. На состанокот во Сараево тие разговараа околу начините за зајакнување на билатералната соработка, особено во економскиот сектор. Ова е прва досега посета на БиХ на еден бразилски министер за надворешни работи. 
*** 
Чешкиот претседател Вацлав Клаус во понеделникот (21-ви јуни) ги повика македонските власти да го решат спорот за името со Грција, наместо да „чекаат спас од надвор“. По разговорите со македонскиот колега Ѓорге Иванов во Скопје, Клаус рече дека не е возможно да се наметне решение кое е неприфатливо за јавноста, додавајќи дека е уверен оти долготрајниот спор може да се реши. За време на посетата на Скопје, Клаус се состана и со премиерот Никола Груевски. 
*** 
 Косовo е единственото прашање за кое Aлбанијa и Србијa и понатаму не се согласуваат, потврдија албанската заменичка-министер за надворешни работи, Едит Харизи, и нејзиниот српски колега, Здравко Понос, за време на состанокот во понеделникот (21-ви јуни) во Тирана. Тие дадоа позитивна оценка за економските врски. Прашањата што се очекува да се финализираат наскоро вклучуваат договори за репатријација, договори во областа на транспортот, и взаемно признавање на универзитетските дипломи.
*** 
 Кипарскиот министер за надворешни работи, Маркос Кипријану, во понеделникот (21-ви јуни) допатува во дводневна посета на Москва. Разговорите со рускиот колега Сергеј Лавров се очекува да се фокусираат на зајакнување на билатералната соработка, разговорите за повторно обединување на Кипар и односите ЕУ-Русија, меѓу другите прашања. 
*** 
 Tурскиот претседател Абдула Ѓул во петокот (18-ти јуни) рече дека разговорите за повторно обединување на Кипар не може да траат засекогаш. „Мора да се постави некој краен рок. Се надевам дека прашањето ќе биде решено оваа година“, изјави Ѓул на заедничката прес-конференција со водачот на кипарските Турци, Дервиш Ероглу, во Анкара. Ероглу беше во прва посета на Турција откако беше избран за претседател на делот од островот на кипарските Турци во април.
*** 
 Косовскиот претседател Фатмир Сејдиу беше прогласен за почесен државјанин на главниот град на Малави, Лилонгве, во петокот (18-ти јуни). Претседателот пристигна во африканската република во четвртокот, на состаноци со малавискиот претседател Вингу ва Мутарика и други високи функционери. 
*** 
 Српскиот претседател Борис Тадиќ во четвртокот (17-ти јуни) се состана во Белград со романскиот министер за надворешни работи, Теодор Баконесчи. Тие разговараа за напредокот на Србија во ЕУ и други прашања од регионална и меѓународна важност. 
 (Разни извори -- 15/06/10-22/06/10)  
