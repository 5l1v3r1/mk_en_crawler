02/07/2012
Дражен Ремиковиќ за Southeast European Times во Загреб -- 30.06.12
Минатата недела 72-годишниот хрватски весник Вјесник ги затвори своите врати, оставајќи повеќе од 100 луѓе без работа. По овој удар уследи писмо од сопствениците на неделникот Национал во кое се вели дека има доволно пари да се отпечати само уште едно издание.
Иако хрватските власти признаваат дека медиумите во земјата се соочуваат со финансиски проблеми, истите велат дека државата не може да направи многу за да им помогне. Здруженијата на новинари се борат да обезбедат плати и почит кои велат дека им се должат на новинарите -- но, многумина гледаат на печатените вести како на професија во изумирање. 
Зденко Дука, претседател на Хрватското новинарско здружение, организација која ги здружува новинарските здруженија од земјата, рече дека медиумите се наоѓаат во очајна состојба. 
„Платите се скратени секаде; дописниците се намалени. Редуцирањето на рекламите е, исто така, проблем, поради лошата економска состојба на државата; бизнисмените не одвојуваат пари за рекламирање како порано“, рече Дука за SETimes. 
Ситуацијата не е ништо подобра и во остатокот на регионот. 
Во Србија, 5-годишниот дневник Правда го отпечати својот последен збор на 1-ви јуни, додека телевизиските новинари од телевизија Авала штрајкуваа многупати оваа година поради неисплатени плати.
Во средината на мај, ТВ Пинк во Македонија згасна, а вработените во весникот Фокус во Република Српска започнаа штрајк. 
Црногорскиот државен весник Побједа прогласи банкрот поради својот долг од 10 милиони евра; а вработените во ХТВ Мостар не се платени скоро три години. 
Борис Павелиќ, новинар во загрепскиот дневен весник Нови лист рече дека медиумите во регионот се распаѓаат.
„Државата не може да направи многу тука, освен генерално да ги подобри условите за бизнисот. Но, мора да се каже дека, за разлика од печатените медиуми, интернет порталите имаат работа. [Но] мислам дека има проблем со професионализмот [во интернет медиумите] -- брзината и површноста на интернетот не може да ја замени сериозноста и длабоката аналитичка моќ на пишаното новинарство“, рече Павелиќ за SETimes. 
Владата инсистира на тоа дека затворањето не значи намалена слобода на медиумите во земјата.
„Директната владина интервенција или регулатива е секогаш чувствително прашање. Постои страв од губењето на независноста и непристрасноста на весниците што објавуваат вести поврзани со политиката. Владата почна да работи на сеопфатна медиумска стратегија како еден вид поддршка за медиумите која ќе го олесни преживувањето на вообичаените активности на медиумите“, рече за SETimes портпаролката на Министерството за култура, Наташа Петрињак.
Претставниците на виенската Медиумска организација на Југоисточна Европа, (СЕЕМО), исто така, сметаат дека печатените медиуми се во незавидна позиција во однос на електронските, и дека рекламирањето е во постојан пад.
„Таблоидните весници денес имаат далеку повеќе читатели отколку оние што објавуваат сериозни анализи. Проблемот лежи во фактот дека малку се инвестира во квалитетот на медиумите, дека сопствениците на медиумите честопати не се подготвени да одвојат пари за добра истражна приказна“, рече за SETimes Оливер Вујовиќ, генерал секретар на СЕЕМО. 
Граѓаните, исто така, сметаат дека интернетот е блиската иднина.
„Мислам дека е глупаво да се плаќа весник денес, кога го има [онлајн], сé е на едно место. Печатените весници се минато“, рече за SETimes Роко Линиќ (25) од Загреб. 
„Младите луѓе имаат компјутери и читаат весници дома, [но] за нас, постарите, тоа е премногу комплицирано. Мислам дека весниците полека изумираат. Само ми е жал за тие кутри луѓе што ќе останат без работа“, рече за SETimes Драго Ѓикиќ (73).
