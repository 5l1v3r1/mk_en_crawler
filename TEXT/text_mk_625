08/06/2005
(Разни извори -- 01/06/05 – 08/06/05)
од 7-ми до 10-ти јули во Нови Сад, Србија и Црна Гора, ќе се одржи петтиот меѓународен музички фестивал „Егзит“. Оваа година се очекува да настапат над 600 познати музичари и групи. 
*** 
На 3-ти јуни во Националната галерија на уметностите беше отворена изложбата на дела на италијанскиот сликар Роберт Симиони, кој живее во Aлбанијa изминативе десет години. На сликите се претставени албанската земја и народ. 
*** 
Музејот на современа уметност во Бања Лука, Босна и Херцеговина (БиХ), е домаќин на изложбата посветена на Германецот Ерих Менделсон (1887-1953), еден од најголемите архитекти на 20-тиот век. Настанот, кој беше отворен на 6-ти јуни и ќе трае еден месец, беше во организација на Гетеовиот институт во БиХ . 
*** 
Повеќе од 50.000 лица се собраа на овогодинешниот традиционален Фестивал на ружата во Казанлак, центарот на бугарската „Долина на ружите“ -- една од најголемите производители на ружино масло во светот -- на 5-ти јуни. На овој настан присуствуваа шефови на странските дипломатски мисии во Бугарија, како и илјадници туристи од Франција, Германија, Грција и Јапонија. 
*** 
Стиховите на германскиот поет Фридрих Шилер го прекрија предниот ѕид од националниот стадион „Васил Невски“ во Софијa на 7-ми јуни, како дел од проектот на Европската комисија „Од ѕид до ѕид“. Иницијативата, во знак на одбележување на потпишувањето на Спогодбата за пристап со ЕУ, има за цел промовирање на разновидноста на европските јазици и писма. Досега на ѕидовите од јавните згради во Софија се појавија „националните поезии“ на Белгија, Велика Британија, Грција, Луксембург, Холандија и Шведска. 
*** 
Хрватското Mинистерство за наука, образование и спорт на 1-ви јуни го претстави предлог националниот стандард за образование за основните училишта во земјата. Програмата, на која работеа 500 научници, академици, експерти и наставници, следната учебна година ќе биде тестирана во 50 училишта. 
*** 
Скопје и УНИЦЕФ на 3-ти јуни потпишаа нов акционен план за соработка за периодот 2005-2009 година. Документот предвидува доделување на околу 3 милиони американски долари од УНИЦЕФ и дополнителни 10 милиони американски долари од други извори за проектите во Македонија. 
*** 
Мустафапашината џамија во Скопје ќе биде обновена во рамките на проектот вреден 10.000 американски долари, што заеднички го започна македонскиот Национален центар за конзервација и Турската амбасада во Македонија. Работата на овој споменик, кој датира од 15-тиот век, треба да биде завршена во рок од еден месец. 
