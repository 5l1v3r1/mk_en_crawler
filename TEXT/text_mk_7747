13/03/2013
Мухамет Брајшори за Southeast European Times во Приштина -- 13.03.13
Главните политички партии во Косово, со исклучок на движењето Ветвендосје, се согласија да ја скратат предизборната кампања во земјата од 30 дена на 15 дена. Според реформите во изборниот закон, партиските водачи, исто така, се согласија Косово да остане единствена изборна област.
Некои гласачи гладаат полза од пократката кампања.
Шќиприм Иљази, контролор на автобус во Приштина, вели дека пократката кампања ќе го намали нивото на пропаганда од политичките партии.
„Претходно беше ужасно што цел месец, во секој момент, и низ целата држава, се водеше кампања. Која не беше вистински пожелна. Се надевам дека [политичарите] ќе можат да се контролираат себеси“, рече Иљази.
Луљета Прекази, студентка во Митровица, изјави за SETimes дека со покусата кампања, политичките партии треба да се фокусираат повеќе на пораката што ја испраќаат до гласачите.
„Ако го погледнеме јазикот на политиката во моментов, можеме лесно да кажеме дека изборната кампања веќе започна, така што нивниот договор е само процедурален“, рече Прекази.
Сепак, Селатин Клокоќи, истражувач во Демократија4Развој, приштинска невладина организација, изјави за SETimes дека договорот може да предизвика проблеми.
Тој смета дека пократката кампања може да ги зголеми тензиите меѓу политичките партии, поради веројатноста истовремено да се одржуваат организираните изборни митинзи.
„[Недостатокот на] резервации на простории и други објекти за политичките собири ќе создаде политички тензии меѓу партиите, особено за оние кои одлучуваат на која партија ќе ѝ дадат приоритет при резервањето на салите за изборните митинзи“, рече Клокоќи.
Ветвендосје сака кампањата да трае 30 дена, бидејќи, како што велат тие, пократката кампања не им дава на партиите доволно време да ги развијат своите кампањи пред граѓаните.
„Оние кои сакаат пократки кампањи сакаат да ги намалат трошоците. Всушност, трошоците не зависат од бројот на деновите, туку од видот на кампањските активности што ги спроведуваат“, рече за SETimes Албулена Хаџиу, пратеничка на Ветвендосје.
Клокоќи очекува трошоците да бидат помали за политичките партии, но вели дека тоа нема да ги реши другите прашања.
„Најдобро решение ќе биде ако средствата потрошени на предизборната кампања бидат потранспарентни, да се знае точно изворот на приходите за кампањата, отколку да се крати траењето на крампањата“, рече Клокоќи.
Косовската демократска партија не одговори на барањата за коментар.
