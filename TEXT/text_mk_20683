09/01/2008
ВАШИНГТОН, САД -- Претседателот Џорџ В. Буш и неговиот турски колега во посета на земјата, Абдула Ѓул, во вторникот (8-ми јануари) го потврдија стратешкото партнерство на двете земји, членки на НАТО, во голем број прашања. По состанокот со Ѓул во Белата куќа, Буш потврди дека терористичката Курдистанска работничка партија (ПКК) е заеднички непријател на САД и на Турција. Тој, исто така, рече дека САД би сакале да ја видат Турција во ЕУ, бидејќи Анкара претставува мост помеѓу Европа и муслиманскиот свет. Ѓул, од своја страна, потврди дека нападите на турската војска во северен Ирак се насочени само против ПКК. САД и Турција разменуваат воени информации за движењата на милитантите на ПКК, кои вршат напади на Турција од базите во северен Ирак.
Во другите вести, турската полиција уапси маж кој наводно го организирал минатинеделниот терористички напад во Дијарбакир, во кој загинаа шест лица, од кои повеќето ученици. Според извештаите на медиумите, осомничениот поминал обука во камп на ПКК во северен Ирак.
Исто така во вторникот, турската полиција објави дека минатата недела уапсиле 38 лица осомничени за поврзаност со Ал каеда. Поголем дел од апсењата се извршени во источната покраина Ван. (Заман - 09/01/08; Ројтерс, ИТАР-ТАСС, Заман, СНН Турк, АФП, Сабах, УПИ, АП, Макфакс, НТВ, ДВ, Галф тајмс, новинска агенција Анадолу, ББС - 08/01/08)
