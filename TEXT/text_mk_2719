08/12/2005
(Дневник - 08/12/05; Ројтерс, АФКС, АП, Медиапул, бугарска влада - 07/12/05)
По седумгодишно одложување американското енергетско претпријатие АЕС и бугарската влада во средата (7-ми декември) започнаа проект вреден 1,1 милијада евра, за изградба на нова термоцентрала во оваа балканска земја. 
Новиот капацитет, кој ќе биде изграден на локацијата на енергетскиот комплекс „Марица исток“ во јужна Бугарија, ќе има две единици со вкупен капацитет од 670 мегавати и десулфирачки инсталации. Изградбата се очекува да започне следната пролет. Првата единица ќе започне со работа на крајот од третата година, додека втората - шест месеци подоцна, објави владата. 
Централата, која ќе има век на траење од 40 години, има за цел целосно исполнување на техничките и еколошките барања и стандарди на бугарија и ЕУ. „Марица исток“, исто така, се очекува да стане најмодерна и еколошки поволна термоцентрала на лигнит во Европа. 
Проектот ќе й помогне на Бугарија да го надомести својот енергетски капацитет кој ќе биде изгубен со затворањето на двата нуклеарни реактори од 440 мегавати на нуклерната централа Козлодуј. За време на своите преговори за пристап со ЕУ земјата се согласи да ги затвори Козлодујските оддели 3 и 4 од советската ера, пред планираниот влез во Унијата во јануари 2007 година. 
„Ова претставува најголема инвестиција во Бугарија досега“, рече бугарскиот министер за економија и енергија, Румен Овчаров, по потпишувањето на трговскиот и финансискиот договор во Софија. „Ова е инвестиција која ќе ни овозможи да ја задржиме својата позиција на водечки енергетски производител во регионот.“ 
АЕС ќе покрие 30 отсто од трошоците на проектот. Преостанатите 70 отсто, или 790 милиони евра, ќе бидат покриени со заеми од четири банки -- ЕБРД, ИНГ банка, Калон банка и БНП Парибас. Бугарските банки ќе обезбедат 45 милиони евра. 
„Овие финансиски средства навистина овозможуваат проектот да се спроведе“, рече во Софија претседателот и главниот менаџер на АЕС, Пол Ханрахан. „Заемот ќе биде вратен со приходите од проектот.“ 
Со договорот за купување на енергија што АЕС го потпиша со националното бугарско претпријатие за енергија во средата, оваа балканска земја ќе го купи производството на новата централа по фиксна цена за период од 15 години. Во 2001 година, според бугарскиот весник „Дневник“ цената беше 3,9-4,5 американски центри за киловатчас, но потоа беше значително намалена за 14 отсто.
