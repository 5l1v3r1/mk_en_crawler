20/06/2007
(Ројтерс, ФT - 20/06/07; AП, Ројтерс, ДПА, УПИ, РФЕ/РЛ, Бета, Б92, Њус рум финланд, Балканска мрежа на истражувачко новинарство - 19/06/07)
Членовите на Советот за безбедност на ОН, најверојатно, ќе ја добијат новата нацрт-резолуција за иднината на Косово в среда (20-ти јуни), со што ќе биде отворен патот за нови разговори за статусот помеѓу Белград и Приштина. 
Документот, што го подготвија САД и ЕУ, наводно, ќе им даде на двете страни рок од четири месеци за да постигнат договор. Ако преговорите не резултираат со договор, планот на специјалниот претставник на ОН, Марти Ахтисари, за Косово автоматски ќе влезе во сила, објави Ројтерс. 
Поранешниот фински претседател препорача Косово да добие независност надгледувана од ЕУ, со официјални симболи на државноста, меѓу кои и устав, знаме, химна и право на членство во меѓународните организации. Планот на Ахтисари, исто така, повикува на заштита на правата на сите малцински групи што живеат во покраината, особено на косовските Срби. 
Според планот, меѓународен цивилен претставник ќе биде назначен да го надгледува спроведувањето на решението. Работејќи во рамките на мандатот на ОН и ЕУ, тој ќе има овластување да става вето и да отпушта локални функционери. КФОР ќе продолжи да ја гарантира безбедноста во покраината, додека ЕУ ќе распореди полициска мисија која ќе помага во развивањето на „ефикасната, фер и претставничка улога на институциите за спроведување на законот“. 
Косовските Албанци, кои сочинуваат 90 отсто од населението во покраината од вкупно два милиони жители, го прифатија планот, Србија категорички го отфрли, инсистирајќи на задржување одредена сувереност над Косово. Поддржувајќи го барањето на Белград за нови разговори во врска со иднината на покраината, Русија се закани дека ќе го употреби своето право на вето за да ја блокира секоја резолуција на Советот за безбедност на ОН која е неприфатлива за Србија. 
Надевајќи се дека ќе ја избегнат таа можност, западните нации предложија вклучување, во финалниот нацрт на планот, на предлогот на Москва за назначување претставник кој ќе се занимава со прашањето на внатрешнораселените етнички Срби. 
Белград ја изгуби контролата над Косово во јуни 1999 година, кога покраината беше ставена под администрација на ОН, по воздушната кампања на НАТО. Претходно, српските сили спроведоа остри мерки врз етничките Албанци кои бараа независност.
Говорејќи за време на посетата на Атина во вторникот, српскиот министер за надворешни работи, Вук Јеремиќ, го потврди повикот на Белград за нови разговори со Приштина, истовремено истакнувајќи го острото противење на целосната независност за Косово. 
„Ние мора да разговараме, ние сакаме да разговараме и ние сме подготвени за договор. Ние сме подготвени да ги разгледаме сите опции, бидејќи веруваме дека секој компромис, буквално секој компромис, е многу подобар од некое наметнато решение“, рече министерот. „Нашиот став е дека не можеме да се откажеме од суверенитетот и територијалниот интегритет на нашата земја.“ 
Сепак, постои широк скептицизам дека новите преговори помеѓу српските водачи и водачите на косовските Албанци ќе се покажат поплодни отколку оние што се одржаа минатата година со посредство на Ахтисари. Скоро 14 месеци завршија претходно оваа година без значајна промена во ставовите на двете страни. 
Инсистирајќи на брзо решение за прашањето на статусот на покраината, косовското раководство изрази противење на кое било обновување на разговорите со Белград. 
„Повторното отворање на пакетот на Ахтисари ќе биде целосно неприфатливо“, белградската новинска агенција Бета го цитираше во вторникот Скендер Хисени, портпатол на косовскиот преговарачки тим. „Косово можеби ќе мора да го финализира својот статус на алтернативен начин. Во тој случај, земјите што го блокираа процесот во Советот за безбедност ќе се сметаат за одговорни.“ 
Ахтисари, пак, во вторникот рече дека очекува Русија да ја блокира резолуцијата на Советот заснована на неговиот план. Сепак, тој рече дека Косово најверојатно ќе добие независност пред крајот на оваа година. Во изјавата за финската телевизија, тој рече дека во случај на вето од страна на Москва решението за статусот на Косово би можело да се најде надвор од ОН -- со поддршка на ЕУ и САД.
