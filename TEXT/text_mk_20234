18/10/2007
AНКАРА, Турција -- Парламентот во средата (17-ти октомври) гласаше да й се дозволи на владата да спроведе воени операции против базите на терористичката Курдистанска работничка партија (ПКК) во Ирак. Пред гласањето премиерот Реџеп Тајип Ердоган на пратениците им рече дека одлуката нема да доведе до директен упад. Иако Турција има 60.000 војници во близина на границата со Ирак, малкумина експерти веруваат дека земјата ќе спроведе целосна инвазија. Ирачкиот премиер Нури ал Малики во средата му телефонираше на Ердоган, уверувајќи го дека Багдат е сериозен во врска со справувањето со заканата од ПКК за Турција. Ирачкиот вицепремиер Бархам Салех, Курд, предупреди дека каков било упад ќе предизвика непоправлива штета во билатералните односи и ќе го дестабилизира целиот регион. 
Генералниот секретар на НАТО, Јап де Хоп Шефер, му телефонираше на турскиот претседател Абдула Ѓул и повика на воздржаност по гласањето во средата во парламентот. Американскиот претседател Џорџ В. Буш испрати слична порака. Но, сирискиот претседател Башар Асад, кој пристигна во средата во Анкара, рече дека Турција има легитимно право да отпочне прекугранична офанзива. (Радикал, Сабах, Хуријет, Заман, Милијет, Фајненшал тајмс - 18/10/07; Ројтерс, АП, новинска агенција Анадолу, Чихан, АФП, ИРНА, Хуријет, СНН Турк - 17/10/07)
