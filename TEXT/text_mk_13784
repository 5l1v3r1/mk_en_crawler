17/02/2006
САРАЕВО, Босна и Херцеговина (БиХ) -- Во експлозија на гас во рудник на јаглен во близина на Травник во централна Бих загина еден рудар, а 22 беа повредени, објавија властите во четвртокот (16-ти февруари). Спасувачките тимови евакуираа 25 рудари, од кои 14 беа хоспитализирани во стабилна состојба. 
Во другите вести, Златко Милетиќ, директорот на полицијата во Федерацијата на Босна и Херцеговина, за новинарите изјави дека безбедносните сили ги следат активностите на околу 250 арапски муслимани кои се населија во и околу североисточното село Горња Маоца по конфликтот во БиХ. Повеќето од нив се бореа за муслиманската армија во периодот 1992-1995 година. Владата сака да се осигури дека тие не се вклучени во терористички активности.
Исто така во четвртокот, Милетиќ објави дека обвинителите имаат доволно докази за покренување на кривични обвиненија против четири лица, од кои двајца странци. Тој додаде дека босанските обвинители соработуваа со своите колеги од Данска, Шведска, Велика Британија, Србија и Црна Гора и Турција. (Ројтерс, АП, Фена, ПБС БиХ - 16/02/06) 
