07/02/2007
Од Наташа Радиќ за Southeast European Times – 07/02/07 
Додека Хрватска се подготвува за одржување на општите избори оваа година, анкетите покажуваат дека двете најголеми политички партии -- Хрватската демократска заедница (ХДЗ) и Социјал-либералната партија (СДП) -- се буквално во мртва трка. Овојпат двете партии сметаат на професионалните консултанти, чија помош треба максимално да ги зголеми нивните шанси. 
Во изминатите четири години ирскиот политички консултант и специјалист за односи со јавноста П.Џ. Мара го советуваше хрватскиот премиер Иво Санадер. Мара, главен политички советник на двапати избраниот ирски премиер Берти Ахерн е еден од најбараните експерти за кампањи во неговата земја.
Заложбите на Мара й помогнаа на ХДЗ да победи на последните избори, и партијата се надева дека неговата магија повторно ќе успее. Неговиот пристап е фокусирање на личноста, држење на партискиот водач во центарот на вниманието и максимално искористување на индивидуалната харизма на таа личност. 
Пораката испратена до гласачите е јасна и едноставна: личноста која й дава политички ветувања на една нација мора да биде демократски, вешт водач кој не се плаши од никого и се фокусира на единствена цел, а тоа е благосостојбата на државата. 
Сепак, на натпреварувачката острина на ХДЗ овојпат можеби ќе биде неутрализирана, бидејќи опозицијата, исто така, реши да ангажира признат експерт за политички кампањи, Британецот Дејвид Еванс. 
Тој успешно ја контролираше предизборната кампања за британската Лабуристичка партија и во 2001 година формираше претпријатие, кое е специјализирано за комуникации и политички маркетинг. Тој работел со Алистар Кемпбел, контроверзна политичка личност и добро познат политички советник кој му помогна на Тони Блер да победи на два избори.
СДП се надева дека Еванс ќе им помогне да ги постигнат истите резултати. Покрај тоа, партијата се потпира на зајакнатите комуникации и вештини за односи со јавноста, кои ќе им овозможат подобро да ја пренесат својата порака. 
Повеќе од 1.000 партиски членови се регистрираа за учество на обуките на Еванс. Сега тие се подготвени да ги употребат своите нови вештини во пракса, тестирајќи ги против стратегиите на нивните ривали во ХДЗ. Премногу е рано да се прават какви било предвидувања, освен едно -- стилот на хрватската политика е изменет, можеби засекогаш.
