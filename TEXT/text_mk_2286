07/12/2004
Од Антонела Крстовиќ за Southeast European Times во Подгорица – 07/12/04
Неодамнешните трендови покажаа дека Западен Балкан постигна напредок во стабилноста, одржливиот развој и европските интеграции, им рече црногорскиот премиер Мило Ѓукановиќ на учесниците на бизнис конференцијата во Берлин во ноември. Дводневниот форум, насловен како „Од стабилност до растеж“ го организираше Германската комора за индустрија и трговија и GTZ International Services. 
На форумот присуствуваа премиерите од Албанија, Босна и Херцеговина, Бугарија, Хрватска, Македонија, Романија и Србија и Црна Гора. Канцеларот Герхард Шредер имаше свое обраќање на конференцијата и одржа заеднички состанок со премиерите. 
Според Ѓукановиќ, постои нагорен тренд во регионална соработка не само во поглед на политичките и економските прашања, туку, исто така, и во судските и домашните работи. Балканските земји се свесни дека вземната соработка и интеграција се подеднакво важни како и интеграцијата во ЕУ и дека двата процеси мора да се одвиваат паралелно. 
Регионот во никој случај не е предодреден да заостанува зад другите земји или да биде извор на корупција, рече Ѓукановиќ, додавајќи дека таквите проблеми се последица на неразвиените економии. 
Тој ги наведе црногорските политички и макроекономски достигнувања, вклучувајќи го и нагорниот тренд на БДП -- кој се очекува да достигне 3 отсто до крајот на оваа година. Администрацијата, рече тој, исто така, постигна значителен напредок во борбата против инфлацијата, намалувањето на буџетскиот дефицит и приватизирањето на стратешките претпријатија. 
Развојот на ефикасен и сигурен правен систем, транспарентна и способна јавна администрација, партнерството помеѓу јавниот и приватниот сектор и понатаму претставуваат приоритети за Црна Гора, рече Ѓукановиќ, истакнувајќи дека републиката е силно ориентирана кон реформите и евро-атланската интеграција. 
Тој го наведе Косово како единствен преостанат безбедносен проблем во регионот, додавајќи дека односите помеѓу Црна Гора и Србија се прашања на демократијата и развојот и нема да имаат влијание врз регионалната безбедност. 
Ѓукановиќ ја пофали Германија бидејќи таа континуирано докажува дека регионот и понатаму останува еден од нејзините најважни приоритети и рече дека добрите политички односи помеѓу Црна Гора и Германија постојано се потврдуваат. 
За време на својата посета на Берлин, Ѓукановиќ се состана со Шредер и со германскиот министер за економска соработка и развој, Хајдемари Виезорек-Зеул. Ѓукановиќ, исто така, се состана со хрватскиот премиер Иво Санадер, кој изрази поддршка за аспирациите на Црна Гора за членство во ЕУ. 
