09/02/2007
Од Беким Греицевци за Southeast European Times во Приштина – 09/02/07
И покрај својот нерешен конечен статус откако беше протекторат на ОН скоро седум години, Косово направи некои чекори кон исполнување на критериумите за пристап во ЕУ. Желбата да се биде членка на ЕУ ја делат сите етнички групи таму. 
ЕУ е ангажирана во Косово од 1999 година, под заштита на УНМИК. Оттогаш Унијата има одвоено преку 1,6 милијарди евра за покраината. Со главниот инструмент на донаторската помош на ЕУ раководи Европската агенција за реконструкција (ЕАР). 
И покрај тоа што не е членка на Еврозоната, еврото е официјална валута во Косово од јануари 2002 година. 
Со оглед на тоа што Косово не може да започне преговори за Спогодбата за стабилизација и асоцијација (ССА) поради својот недефиниран политички статус, Европската комисија (ЕК) создаде инструмент наречен Механизам за следење на стабилизацијата (СТМ). Целта е да се избегне изолирањето на Косово од главните текови на европската интеграција. СТМ го води и следи развојот на Косово во поглед на европските стандарди.
Косово потпиша четири билатерални договори за слободна трговија -- со Албанија, Македонија, Хрватска и Босна и Херцеговина -- и на 20-ти декември 2006 година покраината го потпиша Централноевропскиот договор за слободна трговија (ЦЕФТА). 
На 17-ти јануари владата на покраината одлучи да одржува редовни месечни состаноци на кои ќе се разговара за нејзината европска агенда. „На овие состаноци ние ќе го проценуваме напредокот во однос на спроведувањето на Акциониот план за европско партнерство и ќе ги разгледуваме предизвиците што не чекаат“, рече Шенол Мухареми, шеф на Косовската агенција за интеграција во ЕУ. „Косово и Западен Балкан немаат друга иднина освен ЕУ.“
Во својот последен извештај за напредокот на Косово, ЕК вели дека покраината постигнала некаков напредок кон приближување на својата легислатива и политика со европските стандарди. „Постигнат е ограничен напредок во поглед на ефикасното спроведување на усвоената легислатива. Потребни се дополнителни напори за создавање административна средина која ќе осигури понатамошно приближување до европските стандарди“, се вели во извештајот. 
„Постигнат е извесен напредок во поглед на животната средина, транспортот, енергијата, царината, оданочувањето, полицијата и пограничната контрола“, вели ЕК. Сепак, се додава во истиот, покраината „мора да се подобри во областите како што се борбата против организираниот криминал, трговијата со луѓе и дрога, земјоделството, стратистиката и правата на интелектуална сопственост“.
Сега ЕУ се подготвува за зајакнатата улога во постстатусно Косово во областа на владеењето на правото. Унијата планира да воспостави мисија од 1.300 полицајци, обвинители и судии, кои ќе им помагаат на властите во справувањето со организираниот криминал, корупцијата, меѓуетничките инциденти и другите области. 
ЕУ ќе ја води и Меѓународната цивилна канцеларија (ИКО) која ќе го замени УНМИК по решавањето на статусот. ИКО ќе го надгледува спроведувањето на решението за статусот и ќе биде водена од дипломат на ЕУ. 
За да воспостават нова мисија и да можат целосно да соработуваат со Косово во поглед на интеграцијата, официјалните претставници на ЕУ рекоа дека Косово треба да има јасен и законски статус, кој се очекува целосно да биде решен за неколку месеци. 
