08/05/2006
Од Кристина Чук за Southeast European Times во Загреб - 8/5/06
Американскиот заменик-претседател Дик Чејни беше во Дубровник изминатиот викенд за да се состане со хрватските водачи и да присуствува на состанокот на Американско-јадранската повелба. Тој е највисокиот американски функционер што ја посетил Хрватска од посетата на поранешниот претседател Бил Клинтон пред една деценија. 
„Ние ја разбираме желбата за пристап во НАТО и во Европската заедница“, рече Чејни во неделата (7-ми мај) на состанокот на Повелбата, на кој домаќин беше хрватскиот премиер Иво Санадер, а присуствуваа неговите колеги од Албанија и Македонија, Сали Бериша и Владо Бучковски. 
„Многу е важно -- како за НАТО така и за ЕУ -- да се примаат нови членки, луѓе кои имаат аспирации за влез во организацијата, да помогнат во подмладување, и да ни помогнат повторно да се посветуваме на оние основни фундаментални вредности на слободата и демократијата, кои се многу важен дел од нашите колективни безбедносни аранжмани“, рече Чејни. Тој, исто така, им се заблагодари на трите земји од Западен Балкан за нивниот ангажман во меѓународните операции како што се оние во Авганистан и Ирак. 
Бериша, Буковски и Санадер, пак, ја искористија можноста за да ги потврдат аспирациите на нивните земји за влез во евроатланските структури, велејќи дека очекуваат самитот на НАТО во ноември да ги направи појасни нивните изгледи. 
„Ние се надеваме дека покрај тоа што ќе добиеме силен сигнал за нашето идно членство во Алијансата на следниот самит на НАТО во Рига овој ноември, ќе биде одредена и јасна временска рамка“, рече Санадер. 
Бериша го истакна „лојалното партнерство на НАТО“, кое Албанија го демонстрираше во текот на изминативе 15 години, ветувајќи дека негоата влада ќе „донесе каква треба одлука, ќе ја плати секоја цена“ за да го спроведе акциониот план за членство на НАТО. Бучковски ја истакна улогата што изгледите за евроатланска интеграција ја одиграа во унапредувањето на стабилноста и демократскиот напредок во регионот. 
„Прифаќањето на кандидатите од регионот кои се подготвени за влез во евроатланската алијанса додека меѓународната заедница работи напорно на затворањето на последното отворено прашање во јужна и источна Европа, ќе биде историска можност за исполнување на еднодецениската посветеност на НАТО и ќе биде од пресудно значење за долгорочната стабилност и просперитет на регионот“, рече Бучковски. 
Во саботата Чејни оствари разговори со Санадер и со хрватскиот претседател Стипе Месиќ. Тие разговараа за билатералните врски, за придонесот на Хрватска во глобалната војна против териризмот и реформите што земјата ги презема на својот пат кон НАТО. 
Американците се „силно импресионирани од напредокот на Хрватска во изминативе неколку години“, рече Чејни. „Ние сме големи поддржувачи на тоа Хрватска да стане полноправен член на трансатланската заедница, во поглед на работењето со НАТО и со ЕУ“, додаде тој. 
