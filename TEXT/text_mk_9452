01/09/2012
Линда Карадаку за Southeast European Times во Приштина -- 01.09.12
Косовската полиција уапси 66 лица откако девет луѓе беа повредени при славеничко пукање на свадби и други церемонии во Косово, по што се зголемија повиците за ставање крај на застарената и опасна практика на пукање од огнено оружје за време на прослави.
Од косовската полиција за SETimes изјавија дека интервенирале на најмалку 128 свадби и други прослави во период од два месеци, конфискувајќи 116 парчиња оружје и муниција.
„Додека во минатото немало ефикасни средства за комуникација на далечина, денес оваа практика ја изгуби својата практична функција“, рече за SETimes Улпијана Лама, социолог од Приштина. „Тоа е само архаичен рудимент, во најдобар случај, а во најлош случај, кривично дело за нелегално поседување на огнено оружје.“
Две лица беа повредени со пушка АК-47 на прослави во Прелоц кај Скендерај и во Дренас во јули и во август.
Егзона Латифи, студентка од Фуше-Косова, во близина на Приштина, за SETimes изјави дека се плаши од свадби по еден неодамнешен инцидент.
„Бев преплашена ... во тој момент помислив дека сум погодена. Ова лошо искуство ми се враќа во сеќавање секогаш кога ќе слушнам пукање од некаде далеку“, рече таа. „Страв ми е да одам на свадби поради тоа искуство.“
Славеничкото пукање е традиција и во другите земји од регионот, вклучително и на празници, свадби, родендени или раѓање на дете. Традицијата во некои земји произлегува од верувањето дека гласните звуци ги бркаат лошите сили.
Според српската традиција, младоженците, исто така, пукаат во јаболко пред да влезат во домот на невестата.
Зголемениот број инциденти и настани при кои инциденти за малку се избегнуваат, поттикна многу граѓани да ги повикаат властите да стават крај на, како што ја нарекоа, оваа несреќна практика.
„Државата и полицијата треба да преземат поостри мерки за казнување на оние што ги ставаат на ризик животите на луѓето“, рече Латифи.
Уморна од сé поголемата реакција, косовската полиција се обидува да ja подигне свесноста за опасностите меѓу луѓето.
„Побаравме од граѓаните да прославуваат со своите срца, а не со оружје“, рече за SETimes Баки Келани, портпарол на косовската полиција.
Келани објасни дека полицијата, исто така, презема мерки за целосно спроведување на законот против сите осомничени, без огледна тоа кои се тие.
Но, одговорот на полицијата на ваквите настани, во насока на спречување или потиснување на оваа практика, не беше ефикасен во минатото, според Андреја Богдановски, истражувач за безбедност во македонската експертска група Аналитика во Скопје.
Полицијата во Македонија иницираше неколку операции за собирање на нелегалното оружје по конфликтот во 2001 година меѓу македонските владини сили и албанските бунтовници, кои завршија со ограничени резултати.
„Во последната таква акција, од јуни 2010 година до јули 2011 година, Министерството за внатрешни работи собра само 39 парчиња нелегално оружје. Слабиот одѕив го поставува прашањето дали граѓаните се плашат за нивната лична безбедност, но, исто така, и за довербата кон оние кои треба да ја гарантираат нивната безбедност“, рече Богдановски за SETimes.
Задачата на полицијата е отежната поради распространетоста на оружјето. Луѓето во регионот нелегално поседуваат околу 4 милиони парчиња огнено оружје и дополнителни 3 милиони парчиња легално оружје.
„Време е оваа застарена и опасна практика да се ограничи и запре. Дополнително на образованието на луѓето и континуираното подигнување на свеста, казната е неопходна и ефикасна мерка“, рече Лама.
