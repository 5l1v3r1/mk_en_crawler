06/12/2006
Од Марина Стојановска за Southeast European Times во Скопје – 06/12/06
Maкедонија во четвртокот (30-ти ноември) ги отпочна разговорите за олеснување на визниот режим за македонските државјани кои патуваат во земјите-членки на ЕУ. Македонската влада сака да ги заврши разговорите до средината на 2007 година, иако Брисел сигнализираше дека темпото, најверојатно, ќе биде побавно. 
Maкедонскиот министер за надворешни работи, Антонио Милошоски, и министерот за внатрешни работи, Гордана Јанкуловска, присуствуваа на почетокот на разговорите. Од страната на ЕУ на отворањето присуствуваше европскиот комесар за правда, Франко Фратини, кој рече дека се надева оти разговорите ќе завршат до крајот на следната година. 
Според македонското Министерство за надворешни работи, првата фаза од разговорите ќе се концентрира на неколку прашања: намалувањето на потребната документација за неколку категории апликанти за виза -- како што се студентите, новинарите, истражувачите, научните работници и државните службеници, кои учествуваат на семинари или патуваат со официјални делегации. 
Maкедонија, исто така, бара да се укинат и надоместоците за виза за повеќето државјани, како и да се скрати времето потребно за добивање на виза. Покрај тоа, Скопје се залага и за издавање на повеќекратни визи со подолг датум на важење. 
Како поткрепа на овие барања, македонската страна е подготвена да издаде нови биометрички патни документи. Биометричките пасоши ќе им бидат на располагање на граѓаните почнувајќи од март 2007 година. Македонија, исто така, ќе докажува и дека спроведува успешна борба против трговијата со луѓе, како и дека го спроведува интегрираниот пограничен менаџмент и го заокружува процесот на потпишување на договорите за реадмисија. 
Генерално гледано, преговарачите се надеваат дека ќе го убедат Брисел оти македонските граѓани нема да ги злоупотребат нивните визи и дека Македонија не претставува значаен проблем во поглед на нелегалната имиграција и барањето азил. 
