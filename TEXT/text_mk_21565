28/07/2008
СКОПЈЕ, Македонија -- Економски раст, работни места, повисок животен стандард, интеграција во НАТО и ЕУ и решавање на долготрајниот спор околу името со Грција се главните цели на новата македонска влада, чиј состав беше одобрен од парламентот во петокот (25-ти јули). „Програмата што ја претставивме нема да ги реши сите проблеми, но ќе донесе подобра иднина“, им рече премиерот Никола Груевски на новинарите во саботата. Запрашан за коментар во врска со отсуството на опозициските пратеници од парламентарната седница во петокот, Груевски рече дека тоа е нивна одлука, но додаде: „Не е добар избор да се отсуствува или да се бојкотира изборот на влада“. (Дневник, МИА, Вечер, МРТ, Утрински весник - 28/07/08)
