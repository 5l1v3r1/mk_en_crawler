20/02/2013
Цветина Борисова за Southeast European Times во Софија – 20.02.13
Посетата на тројца пратеници од партијата Промени и реформи, политичко крило на палестинската исламистичка група Хамас, на Бугарија, беше прекината од страна на владините претставници.
Тројцата пратеници беа протерани од земјата на 15-ти февруари, два дена откако влегоа.
Министерот за внатрешни работи, Цветан Цветанов, рече дека мотивите што тројцата претставници на Хамас ги навеле во апликацијата за виза биле различни од она што го покажале за време на престојот, имено, како што тој ја опиша „политичката припадност“.
Во официјалната изјава бугарската Државна агенција за национална безбедност вели дека протерувањата биле од превентивна природа. „Информациите беа добиени за време на престојот на [палестинските пратеници] во Бугарија и истите дадоа основа да се верува дека странците претставуваат сериозна опасност за националната безбедност.“
Групата пристигна во приватна посета на покана на софискиот Центар за блискоисточни студии, чиј директор Мохд Абуаси рече дека посетата била планирана како „дел од балансирањето на бугарската надворешна политика на Блискиот Исток“.
Тоа што посетата на претставниците на Хамас се случи само неколку дена откако Бугарија официјално ја објави својата „основана хипотеза“ дека членовите на либанската милитантна група Хезболах стоеле зад терористичкиот напад врз група израелски туристи во еден од црноморските бугарски градови минатиот јули, поттикна некои аналитичари да ги поврзат двата настани.
Хамас е класифициран како терористичка организација во ЕУ. На својата веб-страница партијата Промени и реформи ја опишува посетата како прва од ваков вид на блокот од 2003 година, кога Хамас беше додаден на терористичката листа.
„Како терористичка организација, тие воопшто не ни требаше да бидат поканети“, рече за SETimesХилел Фриш, експерт за палестинска и исламска политика, институции и стратегии. „Нивната организација е вклучена во самоубиствени напади или напади со проектили лансирани кон центри со цивилно население“, додаде тој.
„Дефинитивно мислам дека одлуката на [бугарските власти] за [протерување на тројцата членови на Хамас] беше оправдана“, рече тој.
Бугарскиот експерт за Блискиот Исток, професорот Владимир Чуков, изјави за SETimes дека бугарските власти не го процениле како што треба вистинскиот ризик од оваа посета.
„Мислам дека тука говориме за очигледен случај на слаба координација меѓу институциите ... Амбасадата во Каиро, Египет, каде што тие ги обезбедиле визите, требаше да го информира Министерството за надворешни работи за визните апликации на тројцата многу високи претставници на Хамас. Министерството, од своја страна, требаше да процени дали тие ќе дојдат за разгледување тука, или имаат намера да прават нешто друго“, рече тој.
„Не се сомневам дека постои поврзаност меѓу одговорноста на Хезболах за бомбашкиот напад во Бургас и протерувањето на тројцата оперативци на Хамас“, рече за SETimesДаниел Пајпс, основач и директор на експертската група Блискоисточен форум.
„Овие две организации историски работеле заедно и со режимот во Техеран“, додава тој.
