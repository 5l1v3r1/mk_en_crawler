04/02/2009
Од Пол Чикои за Southeast European Times во Букурешт -- 04/02/09
Новиот романски министер за внатрешни работи, Ливиу Драгнеа, поднесе оставка во понеделникот (2-ри февруари), по само 12 дена на функцијата. Тој го замени Габриел Опреа, кој поднесе оставка по 21 дена на функцијата. 
На итно свиканата прес-конференција, Драгнеа рече дека сака да избегне „тензии во коалицијата“. Тој, исто така, го наведе недостатокот на финансии, велејќи дека тоа би го спречило да ги оствари храбрите цели што ги постави кога го презеде министерството. 
„Можеби ќе се вратам ако политичката реалност стане поинаква“, додаде тој.
Според извештаите на медиумите, Драгнеа ја донесол својата одлука откако три негови предлози за назначување биле отфрлени од неговата Социјалдемократска партија (ПСД) и нејзиниот коалициски партнер, Либералдемократската партија. Предлозите биле за државен секретар, прв заменик-министер и шеф на Генералниот директорат за информации и внатрешна заштита (ДГИПИ).
„Кога го прифатив министерскиот мандат, јас презедов многу јасни цели ... и нема да прифатам да не го остварам она што го ветив“, изјави тој за новинарите. 
ДГИПИ беше, исто така, причината за скандалот кој доведе до оставка на Опреа во средината на јануари. Поранешниот министер назначи контроверзна фигура, Виргил Арделеан, да раководи со тајната служба, која двете партии во коалицијата сакаат да ја контролираат.
Драгнеа ги поднесе своите предлози за местата пред една недела, но премиерот Емил Боц одби да ги потпише, додека претседателот Трајан Башеску, наводно, исто така, изразил противење. Предложените, наводно, претставувале различни интересни групи во редовите на ПСД, факт што ги налути либералдемократите. Во неможност да ги задоволи двете страни, Драгнеа немаше многу избор, освен да даде оставка. 
Коалициските партнери, исто така, се судрија околу неколку други владини назначувања на високо ниво, како и околу случајот на корупција покренат против поранешниот премиер Адријан Настасе.
ПСД одржа состанок во вторникот вечер и одлучи да го назначи Дан Ника, заменик-претседателот на партијата, на испразнетото место во Министерството за внатрешни работи. Ника претходно беше привремен министер за внатрешни работи по оставката на Опреа.
Драгнеа, пак, ќе се врати во Окружниот совет на Телеорман, со кој ќе раководи по трет пат. 
Превирањата во Министерството за внатрешни работи се случија во време на жестока јавна дебата околу правниот систем, поттикната од двојното убиство за време на грабеж во Брашов. Главниот осомничен, Молдавец, доби отсуство од затвор за мала операција на окото и никогаш не се врати да ја доврши казната.
Најмалку 100 други опасни осуденици се смета дека се на слобода, благодарение на лабавиот правен систем. Случајот од Брашов му нанесе тежок удар на угледот на системот, пред прелиминарниот извештај на Европската комисија за судството, кој треба да биде објавен подоцна овој месец. 
