06/12/2004
Од Х. Ахмет Јилмаз за Southeast European Times во Истанбул – 06/12/04
Во Турција избувна скандал како реакција на забелешките од страна на еден политичар кој ги обвини САД за користење на атомско и хемиско оружје во Фалуџа и извршување на злосторства полоши од оние на Хутлер и Мусолини. 
„Никогаш во човековата историја не е виден ваков геноцид и суровост. Ваков геноцид немало ниту во времето на фараоните (во стар Египет), ниту во времето на Хитлер и на (италијанскиот фашистички водач) Мусолини“, тврди Мехмет Елкатмис, заменикот на владејачката партија АКП и член на турската Комисија за човекови права. 
Елкатмис не понуди доказ како поткрепа на наводите, кои американските и турските официјални претставници категорички ги отфрлија. Но, тоа не ги спречи некои турски медиуми да ги повторуваат истите. Колумнистот Хусну Махали, од конзервативниот дневен весник „Јени Сафак“ за новинарите изјави дека е „смешно“ САД да го негира користењето на средства за масовно уништување (СМУ) во Фалуџа. Другите весници објавија сензационални „исповеди“, наводно на војници од коалицијата, со големи букви на правите страници. Општо кажано, исламистичките и левичарските весници и телевизиски канали, кои се спротивставуваат на интервенцијата на САД во Ирак, го повторија приказот на Елкатмис за операцијата во Фалуџа, без да ги проверат неговите тврдења или да обезбедат сведоци, фотографии или други докази за нивна поткрепа. 
И покрај тоа што се чини дека повеќето Турци се скептични во врска со овие тврдења, некои радикални групи започнаа протести на улиците на Истанбул. Носејќи транспаренти на кои беше напишано „Буш убиец“ и „Стоп за геноцидот во Фалуџа“ демонстрантите се собраа пред џамијата Бејазид - популарно место за протести за исламистичките групи - и го запалија знамето на САД и на Израел. Исламистичката партија СП (Саадет Партиси) организираше големи демонстрации во неделата, со учество на некои од турските синдикати. Во петокот (3-ти декември) 1.000 демонстранти маршираа кон Британскиот конзулат во Истанбул. 
Американската амбасада објави дека обвинувањата се неосновани. „Такви неосновани, неточни, претерани тврења не се добри за односите, особено во време на тензии, кога јавното мислење на турскиот народ е толку критично за тоа што САД се обидуваат да направат во Ирак“, изјави еден американски дипломат за Ројтерс. Тој, исто така, рече дека Елкатмис го превидел фактот дека бунтовниците како оние во Фалуџа киднапираа и обезглавија голем број турски возачи на камиони во последниве месеци. 
АП цитира уште еден дипломатски извор, кој останува анономен, дека нема вистина во тврдењата оти САД користи хемиски, нуклеарни или распрскувачки бомби во Фалуџа. 
Турскиот министер за надворешни работи, Абдула Ѓул, исто така ги отфрли тврдењата на Елкатмис. „Овие претерани тврдења како ,геноцид` или ,атомска бомба` се неосновани. Тие само ги уништуваат односите помеѓу Турција и САД“, рече Ѓул. Сепак, тој исто така го потврди правото на Елкатмис за слобода на говорот. „Во отворените општества секој може да каже што сака“, изјави Ѓул за новинарите. 
Сепак, медиумските стандарди се, исто така, доведени во прашање. Спремноста на некои медиумски организации да ги повторуваат сензационалистичките гласини без потврда на истите, предизвика сериозна загриженост во врска со новинарските стандарди во време кога Турција - која се надева на добивање на датум за започнување на преговорите за пристапување во ЕУ на самитот на Унијата подоцна овој месец - сака да покаже колку далеку отишла во напредокот. 
