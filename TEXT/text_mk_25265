27/01/2010
БРИСЕЛ, Белгија -- Комисијата за надворешна политика на Европскиот парламент (ЕП) во средата (27-ми јануари) ги одобри амандманите на извештајот за напредокот на Македонија кон ЕУ, поднесени од пратеникот и известувач на ЕУ Зоран Талер. Според овој документ, земјата ќе добие датум за почеток разговори за пристапување во ЕУ во март, кога министрите за надворешни работи на ЕУ ќе го одржат својот следен самит. Во изјавата за новинарите по гласањето, Талер рече дека одобрението е многу позитивен настан за Македонија и силен политички сигнал од ЕП за Европската комисија и Советот на ЕУ.
На истата седница, ЕП ги одобри и извештаите за напредокот за 2009 година, за Хрватска и Турција. Според резолуцијата, разговорите за пристапување во ЕУ со Загреб треба да завршат оваа година, ако бидат исполнети сите критериуми. Во документот се истакнува дека напредокот на Хрватска ќе биде силен поттик за другите држави од Западен Балкан кои сакаат пристапат во блокот. Истовремено, истиот ја советуваше земјата да работи повеќе на подобрување на својата јавна администрација, на реформата на своето судство и борбата против корупцијата и организираниот криминал.
Турција, од друга страна, забележа само ограничен напредок во некои клучни области, вели ЕП во својата резолуција. Анкара беше критикувана за наспроведувањето на Дополнителниот протокол на Асоцијативниот договор ЕК-Турција, за затворањето на Партијата за демократско општество и судската одлука со која беше укинат законот кој ја ограничува надлежноста на воените судови.
Сепак, членовите на ЕП ја поздравија широката јавна дебата за т.н. процес на демократско отворање, како и усвојувањето на легислативата со која беа укинати рестрикциите за емитувањето програма на курдски јазик. Резолуцијата, исто така, ја пофали улогата на Турција во регионалната безбедност. Следно, истата ќе оди на расправа и гласање во ЕП следниот месец во Стразбур. (ХРТ, ХИНА, Пословни, Хуријет, МИА, Макфакс, А1, веб-страница на ЕП - 27/01/10) 
