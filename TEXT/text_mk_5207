03/09/2009
Од Беса Беќири за Southeast European Times во Приштина -- 03/09/09 
Командантот на мултинационалната бригада на КФОР Север, генерал Патрик Рибејрол, во средата (2-ри септември) рече дека неговите војници се „подготвени да реагираат“ и да ја поддржат полицијата на ЕУЛЕКС во тековниот конфликт помеѓу локалните Срби и албанските повратници во Митровица. 
„Ние сме подготвени да интервенираме дури и директно по наредба на командантот, но, исто така, и да го поддржиме ЕУЛЕКС во северните и другите делови на регионот“, рече Рибајрол. 
Генералот го изјави ова истиот ден кога во Митровица се случија два инциденти. Околу 7 часот вечерта група Срби почна да фрла камења на албанските куќи, по што и Албанците почнаа да враќаат со фрлање камења. Немаше извештаи за евентуални повредени.
Неколку часа подоцна, две силни експлозии беа слушнати во областа. Полицијата и персоналот на КФОР го испитуваат случајот. 
Најмалку шест Срби беа повредени еден ден претходно во судирите помеѓу албански и српски млади луѓе, објавија српските медиуми.
Инцидентите произлегуваат од тековното противење на локалните Срби за реконструирање на албанските домови уништени за време на конфликтот во 1999 година во населбата Крои и Витакут (Брџани) во Митровица.
Во вторникот ЕУЛЕКС објави дека албанските работници ќе можат да влезат во населбата и дека полицијата на мисијата ќе ја обезбедува сигурноста.
„Од гледна точка на ОН, основно право на раселените е да се вратат на своите имоти и УНМИК се залага за почитување на ова право“, Косовалајв ја цитираше изјавата на шефот на УНМИК Ламберто Заниер, по состанокот со градоначалникот на Митровица Бајрам Реџепи во понеделникот. Тој додаде дека треба да бидат земени предвид безбедносните и административните процедури.
„За време на тековната дебата за изнаоѓање начин за враќање и обнова на куќите, ниту една од страните не ја оспори надлежноста на администрацијата на УНМИК“, рече портпаролот на УНМИК за белградски Б92.
Специјалната полиција на ЕУЛЕКС ја обезбедува населбата Крои и Витакут (Брџани). Мисијата вели дека ја поддржува косовската полиција, го чува мирот и ги повикува двете страни да најдат решение. 
Минатата недела членовите на Ветевендосје (Самоопределување) оштетија 28 возила на ЕУЛЕКС во центарот на Приштина во знак на протест поради очекуваното потпишување на протоколот. Еден Албанец и четворица полицајци беа повредени.
Полицијата уапси 21 член на групата. „Бидејќи ЕУЛЕКС не го признава Косово, нема причина Косово да го признае ЕУЛЕКС“, рече водачот на протестите Глаук Коњуфца.
Српските водачи рекоа дека ќе организираат петиција, со која ќе се побара од ЕУЛЕКС да го напушти Косово. 
„Сите говорења [за прекин] на шверцот и криминалните активности не се точни. Ова е дел од „патоказот“ кој има за цел да го отцепи Косово од Србија, и е цената на визната либерализација [за Србија]“, рече заменик-претседателот на Собранието на заедницата на српските општини, Марко Јакшиќ, за Б92. 
