08/05/2012
Алакбар Рауфоглу за Southeast European Times -- 08.05.12
Загрижен за неговиот имиџ и губењето контрола над терористичката мрежа која работеше во негово име, починатиот водач на Ал каеда, Осама бин Ладен, размислувал за преименување на групата со име кое ќе звучи поисламистички.
Според писмото запленето во скривалиштето на Бин Ладен во Аботабад пред една година, и објавено на 3-ти мај, предлогот за „промена на името“ бил даден кога САД истакнаа дека нивната војна е против Ал каеда и терористите, а не следбениците на исламот. 
Сегашното име на групата им овозможува на САД и другите непријатели на Ал каеда да тврдат дека „не се во војна со исламот и муслиманите“, се вели во писмото. 
Центарот за борба против тероризмот, кој го објави писмото меѓу 17-те други документи една година откако Бин Ладен беше убиен од американските сили, соопшти дека авторот на „писмото за промената на името“ бил непознат.
Но, некои аналитичари, како Рохан Гунаратна, автор на книгата Bo Aл каеда: Глобална мрежа на терор, не се сомневаат дека Бин Ладен бил свесен оти името на Ал каеда станува непопуларно и „тој сакал исламско име кое ќе одекне во муслиманскиот свет“.
„Ако не беше убиен, тој можеби ќе го променеше името Ал каеда во религиско име“, изјави за SETimes Гунаратна, исто така претседател на сингапурскиот Меѓународен центар за истражување на политичкото насилство и тероризмот. „Една година пред неговата смрт, тој сфатил дека светот се придвижи напред, но Ал каеда сé уште стагнираше.“
Повеќето муслимани имаат негативен став за терористичката група, според анкетата на Проектот за глобалните пристапи на Истражувачкиот центар Пју, објавена на 30-ти април. Анкетата покажа дека 98 отсто од муслиманите во Либан, 77 отсто во Јордан, 73 отсто од муслиманите во Турција и 71 отсто од муслиманите во Египет имаат негативно мислење за Ал каеда.
Гунаратна истакна дека Ал каеда не успеа да ја поттикне имагинацијата на муслиманите. „Бин Ладен, Ајман Ал Завахири и другите идеолози на Ал каеда сфатија дека не успеаја“, рече тој.
Турскиот пратеник Озчан Јеничери, аналитичар за тероризам во истанбулската експертска група Институт Турција 21 век, рече дека Ал каеда „беше толку многу повредена во текот на изминатите години“ што терористичката група размислуваше да го промени своето име заради јавните односи. 
„Ова е многу очигледно за едни вакви терористички групи кога чувствуваат дека многу губат и немаат места за обука“, рече тој за SETimes, истакнувајќи дека истата работа се случи со Курдистанската работничка партија (ПКК), која привремено го промени името во Курдистански конгрес за слобода и демократија (КАДЕК) кога беше фатен водачот на групата, Абдула Оџалан, во 1999 година.
„Постојат две причини зад тактиката со промена на името“, рече Јеничери. „Тие сакаат да избегнат да бидат цел на меѓународните истражители, додека истовремено сакаат да добијат нова шанса за перење на мозиците на своите следбеници.“
Но, рече Јеничери, „Ал каеда, најверојатно, нема да добие никаква поддршка од муслиманскиот свет, во случај на промена на името“. 
„Како муслиманска нација, на пример, турскиот народ длабоко верува дека Ал каеда не им припаѓа на муслиманите. Штом нашите луѓе ќе ја сфатат тактиката на Ал каеда и пропагандата, тие дефинитивно ќе се спротивстават, без оглед како се нарекува групата.“
Во писмото се говори и за можните нови имиња за Ал каеда, како што е Група на муслиманско единство или Партија за обединување на исламската нација.
Прашањето за промената на името на Ал каеда беше покренато барем двапати во минатото, според Жан-Пол Рује, оперативен менаџер во Женевскиот центар за обука и анализа на тероризмот, долгогодишен истражувач на Ал каеда во швајцарската федерална полиција.
Најпрво, „меѓу 2000 и 2001 година, кога Ајман ал Завахири ја спои својата група со Ал каеда, давајќи й го на организацијата името Ќаедат ал-Џихад“. 
Втората расправа, вели тој, се случи кога Абу Муса’б ас Сури почна да ја оспорува Ал каеда како организација, тврдејќи дека истата треба да го промени својот пристап и да се претвори во систем.
„Причината за одбивањето од страна на раководството на Ал каеда на разгледувањето на идеите и предлозите на Ас Сури беше поврзана со нивната јасна неспособност да ја замислат својата организација без неколку физички утврдени точки и терени за обука“, рече тој за SETimes. 
За Авив Орег, израелски истражувач-ветеран, кој ја покрива Ал каеда повеќе од една деценија, промената на името на Ал каеда „најверојатно [била] иницијатива на нископозициониран член на организацијата, а не на самиот Бин Ладен“.
„Претпоставувам дека иницијаторот на ова писмо сметал оти ако Ал каеда може да се обои со поисламски религиозни бои наместо секуларно-воени, ќе може да ја зголеми поддршката за организацијата и од салафистите -- членовите на муслиманското братство“, рече Орег за SETimes. „Не верувам дека иницијативата за промена на името некогаш ја поминала фазата на генерална идеја или предлог.“
Еден од главните напори на Ал каеда за време на минатите седум до осум години беше да го рашири своето име и лого што е можно повеќе, претежно со создавање регионални „Ал каеди“.
Од 2004 година се формирани Ал каеда во Ирак, Ал каеда во Јемен, Ал каеда на Арапскиот полуостров, Ал каеда во Земјата на Кинанах и Ал каеда во исламскиот Магреб.
„Промената на името би барала промена и на сите имиња на припоените групи“, рече Орег.
