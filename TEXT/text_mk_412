24/09/2012
Ивана Јовановиќ за Southeast European Times во Белград -- 24.09.12
Со зајакнување на односите со НАТО, Белград може да има корист во повеќе од една воена смисла, бригадниот генерал Орнело Барон, шеф на Воената канцеларија за врски на НАТО во Белград, изјави во ексклузивното интервју за SETimes.
„НАТО не е само една воена организација. Ние, на пример, им помагаме на Министерството за одбрана и српската влада да се справат со корупцијата, ние помагаме во спречувањето опасности и во науката, членките на НАТО даваат значајни донации и грантови во Србија“, изјави Барон за SETimes.
Регионална безбедност, финансиска поддршка, ефикасни воени реформи според стандардите на НАТО и побрзо пристапување во ЕУ, исто така, се придобивки кои земјата може да ги добие.
Тој рече дека НАТО ја подобрува безбедноста на Србија и й помага на земјата да развие еден флексибилен, модерен и одржлив систем на одбрана, врз основа на искуството на земјите на НАТО.
Иако тековна одлуката на Србија е да биде воено неутрална, Србија е активен член на програмата Партнерство за мир на НАТО. Српските војници учествуваат во мировните операции на ОН и ЕУ користејќи ги механизмите на НАТО достапни за земјите-членки на програмата.
Генералот рече дека сегашната соработка е во согласност со договорените цели на партнерството, кои се движат од планирање на одбраната и управување со персоналот до обука за воздушни операции, сајбер одбрана и медицинска поддршка.
Т.н. Група за реформи во одбраната ги засили своите активности во изминатите две години, а еднаш на секои три месеци од Брисел доаѓа посебен тим да ја провери состојбата со реформите.
„Мојата канцеларија е активно ангажирана во исполнувањето на воените цели утврдени во документот Планирање и ревизија на процесот, со главно внимание на постигнување интероперабилност на српските вооружени сили со силите на НАТО“, изјави тој за SETimes.
Околу 30 офицери од земјите на НАТО доаѓаат во Србија за да дадат оценка и повратни информации за српските единици.
„На овој начин, над 400 српски војници ќе бидат со цертификат од НАТО до 2014-та година и ќе можат да учествуваат во било која меѓународна мисија“.
Што се однесува до прашањето за Косово, НАТО останува посветен да им гарантира безбедност на сите луѓе кои живеат таму.
„Во изминатите 13 години, КФОР помогна Косово да се претвори во значително стабилна, мулти-етничка средина, и покрај неодамнешните судири во северниот дел“, изјави тој за SETimes. „Во соработка со меѓународните актери во Косово, КФОР ќе продолжи да се грижи за слободата на движење за сите заедници, заштита на верското наследство и создавање услови за политички договори помеѓу Белград и Приштина“.
Барон рече дека му причинува задоволство тоа што се сретнал со претседателот Томислав Николиќ и други високи функционери во министерството за одбрана. Тој изрази надеж дека односот со нив ќе се подобри со цел да се помогне развој на соработката помеѓу НАТО и Србија во иднина.
Иако примарна задача на Воената канцеларија за врски на НАТО е да се поддржат мисиите на НАТО и ЕУ на Балканот дејствувајќи како прва врска со министерството за одбрана на дневна основа, според Барон, тие исто така ќе продолжат да работат на сите споменати активности.
Барон рече дека начинот за подобрување на односите треба да им помогне на луѓето да согледаат дека НАТО е поврзан со безбедноста во регионот.
„Луѓето не гледаат поврзаност помеѓу Алијансата и нивната индивидуална безбедност, иако НАТО се занимава со најголемите закани за безбедноста кои се шират преку границите. Србија, исто така, е засегната од овие безбедносни ризици, и ниту една земја во светот денес не може да се справи со нив сама --. потребна е соработка во размената на информации и партнерства со цел да ги заштитиме нашите луѓе и територии од секакви закани, Ова, исто така, се однесува на обичните српски граѓани кои на тој начин ќе можат да живеат и напредуваат во една побезбедна средина“, изјави Барон.
Јелена Милиќ, директор на Белградскиот центар за евро-атлантски студии, се согласува.
„Србија мора да влезе во НАТО -- не само како воен партнер и за колективна одбрана -- туку и како политички партнер на други либерални демократии и општествени демократии, што е неопходно со цел да се спротивстави на бројните предизвици на 21-от век“, изјави Милиќ.
