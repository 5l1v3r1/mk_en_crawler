19/06/2013
Линда Карадаку и Бојана Миловановиќ за Southeast European Times во Приштина и Белград -- 19.06.13
Со разменувањето офицери за врски, Косово и Србија направија чекор напред кон нормализирање на односите меѓу нивните земји, велат експертите и властите.
Љуљзим Пеци, косовскиот офицер за врски, ја презеде канцеларијата во Белград, а Дејан Павичевиќ, српскиот офицер за врски, ја презеде канцеларијата во Приштина во понеделникот (17-ти јуни). Двајцата работат од канцелариите на ЕУ во Приштина и Белград.
„Ова претставува уште едно конкретно постигнување во контекст на спроведувањето и важен чекор напред кон нормализација на односите“, рече високата претставничка на ЕУ, Кетрин Ештон.
Високи официјални претставници во двете земји го поздравија потегот.
„Отворањето специјална дипломатска мисија на Република Косово во Република Србија претставува важен чекор напред кон нормализација на односите меѓу двете суверени и независни соседни држави“, рече косовската претставничка Атифете Јахјага за SETimes. „Мисијата на амбасадорот Љуљзим Пеци има посебна важност, која придонесува за целокупниот развој на односите до целосна нормализација, меѓусебно признавање и воспоставување дипломатски односи.“
Пеци рече дека земјите воспоставуваат дипломатско присуство во меѓусебните главни градови, но не и дипломатски односи.
„Според начинот на кој е подготвен овој договор за аранжманите за врски, тоа се прави во духот на конвенцијата за специјални мисии, која, исто така, вклучува воспоставување вакви мисии од земјите што не се признаваат меѓусебно“, рече Пеци за косовските медиуми.
Павичевиќ рече дека е во Приштина за да ја олесни комуникацијата меѓу Косово и Србија, почитувајќи го договорот постигнат во Брисел.
„Ни треба нормализација на односите меѓу Србите и Албанците. Имавме разлики, имавме проблеми, сѐ уште имаме несогласувања, но како луѓе мораме да комуницираме. Не го признавме Косово, тоа го кажав стопати и секогаш ќе го кажувам“, рече Павичевиќ, според косовската агенција Индексонлајн.
Крстимир Пантиќ, заменик-директор на српската канцеларија за Косово, истакна дека размената на офицери за врски не претставува воспоставување дипломатски односи.
„Назначувањето офицери за врски во Белград и Приштина треба да помогне во намалување на тензиите и да ја подобри комуникацијата. Но, овие офицери нема да имаат значителна практична надлежност и влијание на теренот“, рече Пантиќ за SETimes.
„Сигурен сум дека Србите, особено оние во јужно Косово, ќе се чувствуваат побезбедни ако имаат нов претставник - офицер за врски од Србија“, додаде тој.
Но, не се сите задоволни од овој чекор.
„На Србите во Косово не им е грижа за офицерот за врски што доаѓа од Србија во Приштина; нивна најголема грижа се безбедноста и секојдневните проблеми“, рече за SETimes Славица Радуловиќ, жителка на Митровица.
„Позагрижена сум за тоа дали ќе имам српско државјанство и документи, и какви ќе бидат правниот систем и полицијата. Што се однесува до офицерот за врски, мислам дека на многу луѓе тука не им е грижа за тоа“, рече Радуловиќ.
 Како можат офицерите за врски да ги променат односите Србија-Косово? Кажете ни што мислите во коментарите.  
