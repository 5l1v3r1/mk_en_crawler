26/03/2012
Светла Димитрова за Southeast European Times во Софија -- 26.03.12
Проблемот со местењето натпревари се влошува, предупреди Сеп Блатер, претседател на Меѓународната федерација на фудбалски асоцијации (ФИФА), за време на говорот во Турција во четвртокот (22-ри март).
„Има нешто што е ново и се однесува на регионот каде што сме ние, а кое е нелегално обложување и кое води до местење натпревари“, рече тој, во своето обраќање пред 36-тиот конгрес во Истанбул. „Работиме заеднички против злото на местење натпревари, кое го поткопува нашиот спорт. Ова го прави нашиот спорт работа на среќа кога ќе се местат натпреварите.“
Неговата изјава се совпадна со тековната истрага околу наводите за местење натпревари во сезоната на Турската лига 2010-2011 година. Властите поднесоа обвинение против повеќе од 90 луѓе, вклучително и Азиз Јилдирим, претседател на истанбулскиот гигант Фенербахче, кој победи на минатогодишното првенство.
Седум други тимови, меѓу кои и Бешикташ, Сивасспор и Трабзонспор, исто така се вклучени во големиот скандал, кој ја принуди Турската фудбалска федерација минатото лето да му забрани на Фенербахче влез во Лигата на шампиони на УЕФА.
Во своето обраќање пред конгресот на УЕФА турскиот премиер Реџеп Тајип Ердоган, некогашен полупрофесионален фудбалер, рече дека некои поединци, а не клубови, треба да се казнат за вмешаност во местењето натпревари.
„Мораме да ја идентификуваме разликата меѓу поединците и правните лица“, новинската агенција Блумберг ја цитираше неговата изјава. „Ако правно лице биде казнето за криминал на поединец, милиони луѓе ќе бидат казнети.“
Поранешната француска фудбалска легенда Мишел Платини, кој во четвртокот беше реизбран за втор четиригодишен мандат како претседател на УЕФА, рече дека мора да се применуваат ефективните правила.
„Во принцип, јас се согласувам [со Ердоган]“, рече тој. „[Но] што е тука е. Ако има друг начин, ќе размислиме за тоа.“ 
Четин Чем Јилмаз, спортски уредник на Хуријет, не се согласува со решението на Ердоган.
„Во фудбалот невозможно е да се одвојат поединците од нивните клубови, бидејќи ако Азиз Јилдирим или другите 92 лица од листата осомничени се виновни за местење на натпреварите, тоа значи дека клубовите имале корист од манипулацијата“, рече Јилмаз за SETimes. 
„Ако некој тим имал корист од местењето натпревари, казнувањето само едно лице за тоа нема да го реши проблемот, па дури и ќе го отвори патот за идни местења -- клубовите може лесно да најдат некој на кој ќе ја фрлат вината и ќе извлечат корист од местењето натпревари.“ 
За време на состанокот на министрите за спорт на Советот на Европа (СоЕ), што се одржа во Белград на 15-ти март, Платини повика на криминализирање на местењето натпревари во сите европски земји. Повторувајќи го својот апел до јавноста и политичка поддршка за напорите за искоренување на фудбалското насилство и измамата со обложувањето, тој во четвртокот истакна дека УЕФА нема да може да го постигне тоа самостојно, „дури и со најдобра волја во светот“.
Местењето натпревари беше, исто така, клучно прашање на агендата на конференцијата на СоЕ во Белград.
„Нашата визија за спортот заснована на вредностите е сé повеќе под заканата на притисоците кои на крајот може да ги загрозат нашите други клучни вредности: оние на владеењето на правото“, истакна во својот говор Мо де Бое-Букичио, заменик генерален-секретар на организацијата од 47 земји. 
Во резолуцијата усвоена на конференцијата се истакнува дека местењето натпревари може да ја поткопа довербата на јавноста. Во истата се покануваат членовите на Проширениот делумен договор за спортот и другите релевантни тела „да отпочнат преговори за евентуална нова меѓународна конвенција против манипулациите со спортските резултати и со местењето натпревари кои може да воспостават соодветна рамка на посветеност и соработка во борбата против ова зло“.
Додека скандалот со местењето натпревари во Турција се вели дека е еден од најголемите од ваков тип во светот, другите земји во регионот се соочуваат со слични проблеми, од помал обем.
Во декември 15 хрватски фудбалери и официјални претставници беа прогласени виновни по обвиненијата за местење натпревари заради обложување. Двајца од нив добија условни казни, додека останатите добија затворски казни во траење до десет месеци. Судот, исто така, пресуди дека тие треба да вратат скоро 200.000 евра.
Во јануари, бугарскиот весник Преса објави дека, дејствувајќи по предупредување на УЕФА, обвинителите започнале истрага за можно нелегално обложување за време на сезоната 2011-2012, во кое се вклучени шест локални фудбалски клубови. Бугарскиот кривичен законик предвидува затворска казна во траење до осум години и парични казни до 5.000 евра за лицата осудени за вмешаност во местење натпревари и измама со обложување.
Претходно овој месец ФИФПро, светскиот сојуз на професионални фудбалери, објави дека српската фудбалска асоцијација одлучи да го суспендира поранешниот играч Драгиша Пејовиќ на шест месеци, по неговите обвинувања за корупција во професионалниот фудбал. 
Пејовиќ го откри ова за време на претставувањето на извештајот на ФИФПро, наречен Црна книга Источна Европа, на почетокот од февруари. Според извештајот, 23,6 отсто од повеќе од 3.000 професионални фудбалери кои биле интервјуирани рекле дека знаат за местењето натпревари во своите лиги.
„Фудбалерите не се плаќаат, фудбалерите се изнудуваат, фудбалерите се злоупотребуваат и фудбалерите се принудени да соработуваат во местењето натпревари“, рече генералниот секретар на ФИФПро, Тео ван Сефелен, во изјавата на средината од февруари. „Тоа мора да го реши српската асоцијација.“ 
