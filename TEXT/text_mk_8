29/11/2004
Од Бет Кемшрор за Southeast European Times во Сараево - 19/11/04
Бројките се застрашувачки. Последниот извештај на Програмата на ОН за ХИВ/СИДА (УНАИДС) и Светската здравствена организација (СЗО) - по повод Светскиот ден на СИДА на 1-ви декември - покажува дека, во просек, 1,7 отсто од луѓето на возраст од 19 до 24 години во Источна Европа и Централна Азија се инфицирани со ХИВ. Тоа е речиси 2 од секои 100 луѓе. Според УНАИДС/СЗО, стапката на појавување на ХИВ се зголемува побрзо во Источна Европа, поточно во Русија, од било кое друго место во светот. 
Но, има и добри вести: Стапките на инфицираност со ХИВ во земјите од Југоисточна Европа се прилично ниски во споредба со поширокиот регион. Владите треба сега да посветат внимание, велат официјални лица, со цел да се се спречи ширењето на оваа болест од маргинализираните групи - луѓето кои вбризгуваат дрога и трговците со бело робје - на пошироката, предоминантна популација. 
„Дури и да се мали бројките и да нема причина за загриженост, кога јас би бил на место на владите во Југоисточна Европа, јас би бил крајно претпазлив“, рече координаторот на УНАИДС за Европа, Хенинг Микелсен.
Имајќи ја предвид транзиционата природа на сите земји - и случајот со бивша Југославија, конфликтите во 1990-тите и нивните последици - потенцијал за епидемија има, вели Микелсен. Младите овде се посебно изложени на она што официјалните лица во борбата против СИДА-та го нарекуваат „ризично однесување“, кое опфаќа користење на дрога и небезбеден секс. 
„Би рекол дека она што ја управува епидемијата се навистина младите луѓе во регионот. Ова е епидемија на младите“, рече тој. Микелсен истакна дека луѓето на возраст до 29 години сочинуваат 30 отсто од случаите на инфицирани со ХИВ/СИДА во Западна Европа, но во Источна Европа таа бројка изнесува 80 отсто. 
„Ова е показател за тоа како младите се под влијание на процесот на социјална транзиција. Има одлични можности за патување и др., но, исто така, отворен е еден свет на несигурност со висока невработеност и поголема несигурност за нивната иднина. Младите секогаш експериментираат, но во овој случај тие мора да експериментираат за да сфатат како да го живеат својот живот. Користењето на дрога за вбризгување е многу вообичаено и раширено меѓу младите таму. Поголемиот број од нив, исто така, практикуваат небезбеден секс, а тоа ја прави ситуацијата навистина експлозивна“, вели тој.
Микелсен вели дека владите почнаа да го сфаќаат проблемот сериозно и дека во последните години многу од нив формираа национални комисии за СИДА и стратешки планови за да се спречи ширењето на ХИВ/СИДА-та, а во исто време, исто така, отпочнуваат јавни кампањи - како што е кампањата „Стоп СИДА“ во Босна и Херцеговина - за да ги информираат и едуцираат луѓето за оваа болест. 
„Ова е многу охрабрувачко“, вели тој. „Романија, на пример, ја призна состојбата таму и сега драматично ги зголемуваат активностите за превенција на ХИВ за младите луѓе. Се надевам дека Југоисточна Европа може да стане модел за тоа како да се спречат нештата - порано“. 
Романија е една земја во регионот која се истакнува по мерките што ги презема против епидемијата на ХИВ/СИДА, карактеристична за неа. Во доцните 1980-ти години, илјадници деца во Романија беа инфицирани со ХИВ преку трансфузија на непроверена крв или во болници кои користеа нестерилизирани игли. Овие деца, сега адолесценти, сочинуваат 7500 од 10500 случаи во Романија. Владата сега овозможи бесплатна анти-ретровирусна терапија - коктел од лекови кои оневозможуваат вирусот ХИВ да се развие во СИДА, а во одредени случаи ги намалува антителата на ХИВ во крвта - за сите кои живеат со ова болест.
Тања Голднер, здравствен и нутрициски инспектор на УНИЦЕФ во Букурешт, вели дека тоа беше „огромен финансиски напор“ за владата.
„Минатата година тие потрошија околу 25 милиони американски долари само за овој антиретровирусен третман“, рече таа. „Може да го замислите притисокот врз владата за да обезбедат ваков третман за овие луѓе - деца кои беа инфицирани од самиот здравствен систем“. 
Романската влада, исто така, доби пари од Глобалниот фонд за да посвети внимание на превенцијата. Со помош од УНИЦЕФ, таа воведе пилот-проект за здравствено образование во една третина од училиштата во земјата. Меѓу другото, учениците добиваат прецизни информации за ХИВ/СИДА и за употребата на дрога. 
„Пилот-проектот напредува многу добро - секоја година се зголемува побарувачката за него и во училишните системи има зголемен интерес за да учествуваат во него, и покрај тоа што не е задолжителен“, вели Голднер.
УИЦЕФ е меѓу неколкуте меѓународни организации кои ги подржуваат владите од регионот. Вклучена е и Светската банка, бидејќи економските и структурните проблеми на земјите, како што се високата невработеност и несоодветната здравствена грижа, го зголемуваат ризикот за ширење на ХИВ/СИДА епидемија. 
„Доколку невработеноста е 50 или 60 отсто, наспроти 10 или 5 отсто, јасно е каде постои поголем ризик“, рече Недим Јагањац, здравствен специјалист за регионот на Европа и Централна Азија од Светската банка со седиште во Вашингтон. „Човек кој што е вработен, кој има осигурување, кој е релативно богат, е изложен на помал ризик за ХИВ од оние кои се маргинализирани, невработени, помалку образовани итн.“. 
Друго неодамнешно надополнување на борбата против ХИВ/СИДА е Глобалниот фонд за СИДА, туберкулоза и маларија. Откако фондот - основан од страна на ОН и земјите од Г8 и финансиски поддржан со донации од 70 влади, фондации и корпорации - го даде својот прв грант во 2002-та година, тој има доделено 3 милијарди американски долари во 128 земји.
Земјите кои поднесуваа барања до фондот основаа „координативни механизми“ за поднесување барања за грантови и одбирање на проекти. Парите му се испраќаат на главниот корисник кој е одговорен за сметководство, известувањена фондот и исплаќање на парите на организациите кои работат на проектите. 
Земји кои добија двегодишни грантови од Глобалниот фонд за ХИВ/СИДА се: Бугарија (6,9 милиони американски долари), Романија (21,8 милиони американски долари), Македонија (4,3 милиони американски долари), Турција (4 милиони американски долари), Србија (2,7 милиони американски долари) и Хрватска (3,3 милиони американски долари). Програмите за ХИВ/СИДА во овие земји посветуваат внимание речиси само на превенцијата. 
Сумите се мали во споредба со тие коишто фондот ги додели во афричките земји кои се опустошени од ХИВ/СИДА (на пример, на Уганда и беше одобрен двегодишен грант од 201 милион американски долари за сите три болести). Тоа само по себе покажува зошто мора да се преземат мерки на Балканот, додека овој проблем таму е се уште решлив, велат претставници од фондот. 
Епидемијата во Југоисточна Европа има „многу, многу мал размер“, вели Урбан Вебер, главниот на Глобал фондот за Источна Европа и Централна Азија. „Сепак, таму постојат сите услови за ширење на епидемијата. Доколку се посвети внимание на превенцијата сега, ХИВ епидемијата може да се зачува таму каде што е, односно до многу мал степен“.
