03/06/2009
Од Горан Трајков за Southeast European Times во Скопје - 03/06/09
Иако Македонија доби висока оценка во неодамнешниот извештај на Европската комисија (ЕК), постојат шпекулации дека безвизниот режим може да биде попречен поради другите земји во Западен Балкан. 
Македонија ги исполни неопходните критериуми -- добивајќи еден на скалата со оценки на ЕК. Србија и Црна Гора не заостануваат многу -- 1,75 -- додека Албанија и Босна и Херцеговина добија четири и сé уште ги чекаат големи реформи.
Извори велат дека ЕУ е можно да го одложи укинувањето на визните ограничувања во Македонија додека Србија и Црна Гора не дојдат на ред.
Комесарот за проширување на ЕУ, Оли Рен, и заменик-претседателот на ЕК, Жак Баро, не се согласуваат околу ова прашање. 
Според А1 телевизија во Македонија, Рен сакал да ја вклучи Србија во извештајот за визната либерализација, кој ќе биде претставен подоцна овој месец, додека Баро вели дека само Македонија ги исполнила неопходните критериуми за безвизно патување.
„Подготвен сум, до крајот на јуни, пред летните одмори, да дадам препорака за визната либерализација. Комисијата го подготвува извештајот, кој ќе им биде претставен на земјите-членки и потоа очекуваме реакција од нив“, рече Рен.
Конечната одлука се очекува подоцна овој месец, изјави висок претставник на ЕУ за новинската агенција Макфакс. Разговорите треба да продолжат по изборите за Европскиот парламент.
Македонскиот вицепремиер Ивица Боцевски вели дека следната година е „реална временска рамка“ за укинување на визните барања.
„Македонија е подготвена за визната либерализација. Една цела генерација млади луѓе во Македонија израсна зад Шенген ѕидовите. Две третини од младите никогаш не посетиле ниту една земја која е дел од Шенген зоната“, рече Боцевски, кој, исто така, ја предводи програмата за европска интеграција во Македонија. 
Премиерот Никола Груевски се сомнева дека заостанувањето на балканските земји ќе биде пречка. 
„Според изјавите на ЕУ, секој случај се разгледува одделно. Ако другите земји што се борат за визна либерализација не се подготвени, не очекувам Македонија да ги чека другите да се подготват“, рече Груевски. 
