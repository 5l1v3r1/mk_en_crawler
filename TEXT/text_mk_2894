28/04/2006
Од Игор Јовановиќ за Southeast European Times во Белград – 28/04/06 
Српското обвинителство за воени злосторства во вторникот (25-ти април) покрена обвинение против група полицајци за воени злосторства против албанските цивили во косовското село Сува Река во 1999 година. Помеѓу обвинетите е и помошник-командантот на жандармеријата, Радослав Митровиќ, кој командуваше со специјална единица за време на косовскиот конфликт. 
Исто така обвинети се и Радојко Репановиќ и Ненад Јовановиќ, поранешни началници на реонот на Сува Река, и Слаѓан Цукариќ, полицаец во реонот. Покрај тоа, покренати се обвиненија и против поранешниот припадник на тајната српска полиција, Милорад Нишавиќ, полицајците од Сува Река, Мирослав Петковиќ и Зоран Петковиќ, и шефот на полициската патрола, Рамиз Поповиќ. 
Групата е во притвор од октомври 2005 година, а некои од обвинетите беа во активна служба во времето на апсењето. 
Обвинителите велат дека обвинетите се одговорни за убиствата на 48 лица -- меѓу кои и најмалку 13 деца и една бремена жена -- во Сува Река на 26-ти март 1999 година. Сите освен една од жртвите биле членови на локалното семејство Бериша. Нивните тела подоцна беа пронајдени во масовни гробници во Србија. 
Една од гробниците, откриена во 2001 година, се наоѓа на полето за обука на специјалните полициски единици во Батајница, предградие на Белград. Се смета дека таму се пренесени околу 800 тела од Косово во обид за прикривање на злосторствата. 
Според соопштението за печатот од обвинителството, ова е прво обвинение покренато за случајот Батајница и обвинителот предложил Советот за воени злосторства на окружниот суд да го продолжи притворот на обвинетите. 
Обвиненијата се „знак дека Србија е подготвена да се соочи со своето негативно минато“ и да „го санкционира криминалот, без оглед на тоа кој го извршил“, новинската агенција АКИ го цитираше портпаролот на обвинителството, Бруно Векариќ.
Во 2003 година Трибуналот на ОН за воени злосторства во Хаг ги обвини четворицата поранешни српски полициски и армиски генерали -- Небојша Павковиќ, Владимир Лазаревиќ, Властимир Ѓорѓевиќ и Сретен Лукиќ -- за злосторства во Косово. Исто така, беа покренати обвиненија против поранешниот српски претседател Милан Милутиновиќ, и југословенскиот заменик-премиер Никола Шаиновиќ. 
Поранешниот југословенски претседател Слободан Милошевиќ, исто така, беше обвинет за воени злостоства во Косово, но почина на 11-ти март оваа година, пред да биде донесена пресудата. 
