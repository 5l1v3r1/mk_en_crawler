23/01/2007
(Блиц - 23/01/07; AП, Ројтерс, АФП, ДПА, Блумберг, ББС, ВОА, Интернешнал хералд трибјун, Б92 - 22/01/07)
Откако прелиминарните резултати покажаа дека демократските сили ќе доминираат во новиот српски парламент, високи претставници на ЕУ и НАТО во понеделникот (22-ри јануари) повикаа на брзо формирање на влада, посветена на евроатланската интеграција на земјата. 
Ниту една од партиите кои го поминаа прагот од 5 отсто на парламентарните избори во неделата, не обезбеди доволно поддршка самостојно да формира влада. Екстремната десничарска Српска радикална партија, која беше прва на изборите со освоени 81 пратенички мандат, јасно стави до знаење дека нема да влезе во коалиција со ниту една партија од демократскиот блок. 
Демократската партија (ДС) на претседателот Борис Тадиќ, која освои 65 места, се покажа како најсилна проевропска партија во Србија.
Следните вести -- коалицијата предводена од Демократската партија на Србија на премиерот Воислав Коштуница и прореформистичката Г17 Плус -- освоија 46, односно 19 места. Со коалициски договор помеѓу овие три партии би се обезбедило мнозинство од 130 места во парламентот, за следната влада. 
Прозападната коалиција од четири партии, предводена од либерал-демократите, освои 15 пратенички места.
Конечните изборни резултати се очекува да бидат објавени најдоцна до четврток вечер.
„Поголемиот дел од Србите гласаа за реформски ориентираните партии, и НАТО очекува формирање на влада посветена на сé подлабока евроатланска интеграција“, рече генералниот секретар на НАТО, Јап де Хоп Шефер, во изјавата од понеделникот. Тој, исто така, ја увери Србија дека Алијансата ќе работи со нејзината влада „на понатамошно продлабочување на нашите добри односи, меѓу другото и преку Партнерството за мир“.
Поздравувајќи ги резултатите од изборите во неделата, високите претставници на ЕУ ја уверија Србија во нејзините изгледи за членство во ЕУ. 
„Заедно, демократските сили имаат мнозинство, и ние, се разбира, сме задоволно со тоа“, рече претседателот на Европската комисија, Жозе Мануел Баросо, во вторникот. „Уште еднаш сакам да им кажам на Србите дека ние сметаме оти нивното место е во Европа, помеѓу нас во ЕУ, ако можат да го остават националистичкото минато зад себе и целосно да соработуваат со Европа, која сака Србија да биде нејзин дел.“
Шефот за надворешна политика на ЕУ, Хавиер Солана, изрази надеж дека наскоро ќе биде формирана „продемократска и европски ориентирана влада“. Според германскиот министер за надворешни работи, Френк-Волтер Стајнмаер, чија земја моментно претседава со ЕУ, резултатите од изборите во неделата обезбедија „цврста основа за создавање влада која ќе ја води Србија кон ЕУ“.
Но, формирањето на влада ќе бара честопати закараните партии да најдат заеднички јазик за голем број клучни прашања, вклучувајќи го и косовското прашање и предавањето на обвинетите за воени злосторства на Трибуналот на ОН во Хаг. 
Партиите, исто така, ќе мора да се согласат и за премиерското место. 
Поранешниот министер за финансии, Божидар Дјелиќ, кандидат на ДС, изрази уверување дека тој ќе биде премиер. 
Сепак, Коштуница подеднакво јасно стави до знаење дека претендира за втор мандат. 
Според законот, новиот парламент мора да се конституира до 25-ти февруари, а новата влада мора да биде формирана во наредните 90 дена потоа. Ако тоа не се случи, ќе мора да се распишат нови избори. 
