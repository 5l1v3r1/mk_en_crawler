06/10/2006
Од Давор Коњикушиќ за Southeast European Times во Белград - 06/10/06
Долготрајните гласини за влезот на новото претпријатие на српскиот пазар на телекомуникации се потврдени. Минатата недела, српската Агенција за телекомуникации објави тендер за трет мобилен оператор, со почетна цена од 320 милиони евра. 
Австриски Мобилком е единствениот понудувач кој ја побара тендерската документација. Претпријатието учествуваше на претходниот тендер за втор мобилен операрот, но загуби од норвешкиот Теленор. 
Одлуката за тоа кој ќе добие лиценца ќе биде објавена до 15-ти ноември. 
Секое претпријатие кое ќе понуди цена повисока од почетната цена, ако веќе има повеќе од половина милион корисници и профит минатата година поголем од 500 милиони евра може да учествува на тендерот за трета лиценца. 
Постојните оператори, Теленор и Српски телеком, не можат да учествуваат на овој тендер за лиценца, која ќе биде издадена за период од десет години, а подоцна може да се обнови за уште една деценија. 
„Ако заинтересираните страни проценат дека имаат добри услови за инвестирање овде, дека нема корупција и дека е можна конкуренција, тогаш цената би можела да биде и подобра. Споротивно на тоа, може да се очекува пониска цена ако инвеститорите имаат послаба доверба во нашиот пазар“, вели консултантот за странски инвестиции, Милан Ковачевиќ. 
Тендерот ќе биде најголема гринфилд инвестиција, вели претседателот на Управниот одбор на Републичката агенција за телекомуникации, Јован Радуновиќ.
Србија денес има околу четири и пол милиони корисници на мобилна телефонија, и оваа бројка се очекува да се зголеми. Воведувањето на нов конкурент на пазарот има потенцијал да биде поволно за корисниците, нудејќи им повеќе избор и пониски цени, велат адвокатите. 
Теленор, купувачот на Моби 63, вели дека очекувал тендер за трета лиценца, и дека растечкиот српски пазар е доволно голем да ги прими и другите мобилни оператори. 
