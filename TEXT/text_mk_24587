08/03/2009
AНКАРА, Турција -- Американскиот претседател Барак Обама ќе ја посети Турција следниот месец, рече државниот секретар Хилари Клинтон во саботата (7-ми март), за време на работната посета на Турција. Планираната посета „ја одразува важноста што ние ја придаваме на нашето пријателство со Турција“, рече Клинтон. Таа додаде дека двете држави ќе разговараат за најбезбедниот и најефикасниот начин за повлекување на американските сили од Ирак. 
Клинтон се состана со турскиот премиер Реџеп Тајип Ердоган и министерот за надворешни работи, Али Бабаџан. Двете страни разговараа за американско-турското стратешко партнерство и последните настани во израелско-палестинскиот конфликт, Ирак и Авганистан, како и за борбата против тероризмот. „Ја делиме [со Турција] посветеноста на демократијата, секуларниот устав, почитувањето на верската слобода и чувството за глобална одговорност“, изјави таа за новинарите. Клинтон го поздрави турското посредување помеѓу Сирија и Израел и нејзините „продуктивни“ напори во Ирак.
Американскиот државен секретар вети продолжување на американската разузнавачка поддршка за турските воени операции против забранетата сепаратистичка Курдистанска работничка партија (ПКК), која ја опиша како „заеднички непријател“. Покрај тоа, таа ја потврди поддршката на својата земја за процесот на пристапување на Турција во ЕУ. (Новинска агенција Анадолу, Хуријет, Заман, Сабах, НТВ, СНН Турк, Ројтерс, АП, АФП, СНН, ВОА, Ксинхуa - 07/03/09)
