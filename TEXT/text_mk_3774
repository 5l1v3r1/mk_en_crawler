24/10/2007
(Ројтерс, Блумберг, Гардијан - 24/10/07; AП, Ројтерс, ББС, ФТ, ВОА, РФЕ/РЛ, Интернешнал хералд трибјун, Вашингтон фајл - 23/10/07)
Ирак во вторникот (23-ти октомври) вети дека ќе преземе редица мерки против Курдистанската работничка партија (ПКК) во обид да се одбегне можниот упад на турската војска во нејзиниот северен дел. 
„Курдистанската работничка партија“ е лоша терористичка организација и ние одлучивме да ги затвориме нејзините канцеларии и да не й дозволуваме да работи на ирачка територија“, се цитира изјавата на ирачкиот премиер Нури ал Малики, што ја објави неговата канцеларија. „Ние ќе сториме сé за да ги спречиме сите терористички активности што му се закануваат на Ирак, како и на Турција.“ 
Мерките, кои беа објавени по состанокот на Ал Малики со турскиот министер за надворешни работи, Али Бабаџан, во вторникот во Багдат, исто така вклучуваат ограничување на слободата на движење на ПКК и блокирање на нејзините средства. 
Околу 3.000 членови на оваа милитантна група се верува дека се наоѓаат во северен Ирак. Анкара долго време бара од ирачките власти да преземе остри мерки против ПКК и да ги спречи нејзините бунтовници да вршат напади врз Турција. На 17-ти октомври турскиот парламент одобри резолуција со која се одобруваат прекугранични воени операции против терористичката група.
„Турција во целина е многу вознемирена и загрижена за она што се случува и реакцијата на јавноста во Турција е огромна“, рече Бабаџан во вторникот. Според него, нема судир помеѓу почитта на неговата земја за територијалниот интегритет на Ирак и нејзината борба против тероризмот. 
„Ние, исто така, не сакаме нашите историски и пријателски врски со Ирак да бидат уништени поради терористичка организација“, им рече Бабаџан на новинарите на прес-конференцијата по разговорите со ирачкиот министер за надворешни работи, Хошјар Зебари, кој и самиот е Курд. „Од друга страна, ние очекуваме поддршка од меѓународната заедница и нашите соседи во борбата против тероризмот.“
Бабаџан ја отфрли понудата на ПКК за примирје од понеделникот, велејќи дека нема опција за никаков прекин на огнот со терористичка организација. 
Зебари, пак, ја искажа подготвеноста на неговата земја „за активна помош“ на Турција во справувањето со оваа „опасност“. Министерот за надворешни работи, исто така, ги објави плановите на Ирак за испраќање висока политичка и воена делегација во Анкара, на понатамошни разговори. 
Ирачкиот претседател Јалал Талабани, исто така Курд, за новинарите по состанокот со турскиот министер за надворешни работи изјави дека неговата земја нема да толерира никакви напади на ПКК врз Турција. Групата, рече тој, има опција да „замине или да се разоружа“. 
„Жал ни е за секоја капка турска крв, како што ни е жал за секоја капка ирачка крв“, Ројтерс го цитираше Талабани.
Во меѓувреме, турскиот премиер Реџеп Тајип Ердоган рече дека Анкара е подготвена да дозволи повеќе време за дипломатските напори. Но, трпеливоста на Турција минува, предупреди тој.
„Во моментов ние сме во состојба на чекање, но Ирак треба да знае дека можеме да го искористиме мандатот за прекугранична операција во секој момент“, рече Ердоган на заедничката прес-конференција со британскиот премиер Гордон Браун во вторникот во Лондон. 
Тој, исто така, посочи дека Турција „може да наметне одредени санкции во поглед на одредена стока што ја извезуваме во Ирак“, но не даде детали за која конкретна стока може да стави ембарго. Тој само рече дека Турција му помага на Ирак со вода, гориво и храна. 
