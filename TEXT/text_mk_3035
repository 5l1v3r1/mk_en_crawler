17/10/2006
(ДПА, Дојче Веле, Макфакс, МИА - 16/10/06)
Македонскиот премиер Никола Груевски во понеделникот (16-ти октомври) пристигна во тридневна посета на Германија, со надеж дека ќе добие поддршка од Берлин за кандидатурите на неговата земја за влез во ЕУ и во НАТО. 
Македонија доби официјален кандидатски статус во ЕУ минатата година, но сé уште нема добиено датум за почеток на разговорите за пристап со Брисел. Груевски изрази надеж дека тоа ќе се случи следната година. 
Неговата прва официјална посета во странство откако ја зазема функцијата во август се случува неколку недели пред самитот на НАТО на 28-ми и 29-ти ноември во Рига, и помалку од три месеци пред Германија да го преземе ротирачкото, шестмесечно претседателство со ЕУ на 1-ви јануари. 
„Ние имаме големи очекувања од претседателствувањето на Германија со ЕУ“, македонската новинска агенција Макфакс ја цитираше изјавата на Груевски пред разговорите со канцеларот Ангела Меркел во понеделникот. 
Тој, исто така, ја искажа решеноста на неговата земја да ги спроведе судските реформи и другите потребни мерки.
„Ние сме целосно фокусирани на реформите -- особено во економијата, како и на борбата против корупцијата и криминалот“, рече тој во интервјуто за германската новинска агенција ДПА, истакнувајќи ги амбициите на земјата да стане членка на ЕУ до 2013 година. Тој рече дека се усвоени околу 95 отсто од мерките предвидени со Охридскиот рамковен договор, со кој заврши неколкумесечниот етнички конфликт во земјата пред неколку годни. 
Груевски, исто така, рече дека народот во неговата земја се чувствува „разочаран“ поради често-споменуваниот замор од проширувањето помеѓу старите земји-членки на ЕУ. 
„Ние сме премногу мала земја за да бидеме проблем ... имаме само два милиони жители“, рече тој, посочувајќи дека целата земја има помалку луѓе отколку повеќето европски главни градови. 
Истакнувајќи ја поддршката на Германија за стабилен развој на Македонија, Меркел ја искажа решеноста на Берлин да се загарантира „добриот пат кон иднината“ на оваа балканска нација. Но, таа не посочи дали Скопје може да очекува какви било конкретни чекори од германското претседателствување со ЕУ. 
Претседателот на Европската комисија, Жозе Мануел Баросо, минатиот месец посочи дека ЕУ треба да направи пауза пред да прими нови членки откако Бугарија и Романија ќе влезат во Унијата на 1-ви јануари, за да може да ги спроведе институционалните реформи. 
Заедно со Албанија и Хрватска, Македонија е аспирант и за членство во НАТО. Алијансата не се очекува да покани за членство нови нации на состанокот во Латвија следниот месец. Сепак, Груевски во понеделникот изрази надеж дека неговата земја ќе добие ваква покана во 2008 година и ќе стане полноправна членка до 2009 година. 
