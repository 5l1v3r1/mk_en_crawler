09/12/2009
ХАГ, Холандија -- Во текот на втората недела од сослушувањата пред Меѓународниот суд на правдата (МСП) за законитоста на косовското прогласување независност од Србија во 2008 година, САД, Русија, Шпанија и Финска ги претставија своите аргументи во вторникот (8-ми декември). 
Шпанија е единствената западна држава која се противи на независноста на Косово, тврдејќи дека прогласувањето независност од страна на Приштина не беше поткрепено со ниедна постојна одредба на меѓународното право. Со оглед на тоа што Мадрид се чини дека не сака да го признае Косово, Приштина може да се соочи со тешкотии во официјалните односи со ЕУ и НАТО.
Аргументите на Русија се на иста линија со Шпанија, при што земјата инсистира дека судот треба да го земе предвид тоа дека многу декларации се прогласени нелегални во минатото. „Северен Кипар е еден таков пример“, рече рускиот амбасадор во Холандија, Кирил Геворгиан.
Во полза на независноста на Косово говореше американскиот претставник Херолд Хонгју Кох. „Нашиот одговор е да. Косово прогласи независност и го почитуваше меѓународното право“, рече тој, додавајќи дека тоа беше политичка акција заснована на волјата на народот.
Финска искажа сличен став, велејќи: „Народот ја одредува судбината на територијата ... територијата не ја одредува судбината на народот“. (Коха Диторе, Лајм, Експрес, ББС, Косова Сот - 09/12/09)
