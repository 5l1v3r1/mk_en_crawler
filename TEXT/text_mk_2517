21/12/2005
(Блиц - 21/12/05; AФП, АП, РФЕ/РЛ, српска влада - 20/12/05)
Официјалните претставници на ЕУ во вторникот (20-ти декември) го предупредија Белград дека мора да покаже целосна соработка со Меѓународниот кривичен трибунал за поранешна Југославија (МКТЈ) ако сака неговите преговори за Договорот за стабилизација и асоцијација (ДСА) да продолжат. 
Предупредувањето дојде на првиот ден од дводневната рудна технички разговори помеѓу Европската комисија (ЕК) и српскиот преговарачки тим за либерализација на трговијата на индустриски и земјоделски производи и за создавање на слободна трговска зона со ЕУ. Следната рунда разговори е закажана за февруари. 
ЕУ ја постави целосната соработка со МКТЈ, вклучувајќи го и апсењето и предавањето на обвинетите воени злосторници, како главен услов за пристапот на Србија и Црна Гора во Унијата. Од повеќе од 16 лица обвинети од страна на Трибуналот на ОН во Хаг за нивната наводна вмешаност во воените злосторства за време на балканските конфликти во 1990-тите, шестмина сé уште се на слобода, меѓу кои и поранешниот водач на босанските Срби Радован Караџиќ и неговиот воен командант, Ратко Младиќ. 
„Прашањето на соработката со Трибуналот е многу важно и ние очекуваме активности од страна на владата да ја заокружи оваа недовршена работа што е можно побргу за да можеме да продолжиме со преговорите“, рече Тересе Собески, шефот на канцеларијата на ЕК одговорна за разговорите со Србија и Црна Гора. 
И покрај тоа што го истакна „значителниот напредок“ во разговорите во вторникот, српскиот заменик-премиер Мирољуб Лабус, кој го предводи преговарачкиот тим на републиката, рече дека предупредувањето треба да се сфати сериозно. Февруарската рунда разговори ќе се одржи „само ако соработката со МКТЈ биде целосно реализирана“, предупреди тој. 
„Се надевам дека сите тука јасно и сериозно ја сфатија пораката“, АФП ја цитираше неговата изјава. 
Минатата недела главниот обвинител на ОН за воени злосторства, Карла дел Понте, пред Советот за безбедност изјави дека соработката на Србија со МКТЈ е влошена во последниве месеци. Таа побара од меѓународната заедница да потврди дека Србија сноси одговорност за неапсењето на Караџиќ, Младиќ и другите бегалци обвинети за воени злосторства. 
Во последниве денови вниманието е фокусирано и на непредавањето од страна на српските власти на документите што ги побараа обвинителите на ОН. Се работи за три документи за кои се вели дека исчезнале од военото досие на Младиќ, помеѓу кои и поштенска сметка потпишана од Младиќ. Претставниците на одбраната на Србија и Црна Гора тврдат дека овие документи не биле дел од досието на Младиќ од 106 страници. 
Во вторникот сојузниот министер за надворешни работи, Вук Драшковиќ, рече дека завршувањето на разговорите за ДСА во текот на 2006 година претставува еден од главните приоритети на Србија и Црна Гора, додавајќи дека земјата мора да го исполни клучниот услов за целосна соработка со МКТЈ. Тоа го вклучува и предавањето на Младиќ, истакна тој. 
„Не сакам да помислам на сериозните последици од несоработката со Хашкиот трибунал“, АП го цитираше Драшковиќ. „Мора да го сториме она што го можеме и што мораме.“ 
Во соседна Босна и Херцеговина, пак, војниците на НАТО во вторникот спроведоа претрес во две фирми осомничени за помагање на Младиќ да ја избегне правдата и екстрадицијата во Хаг. Двете фирми, кои се наоѓаат во источниот град Власеница, наводно, се во сопственост на Миље Кљестан, осомничен поддржувач на Младиќ. Во својата изјава НАТО вели дека рацијата била спроведена со цел да се дојде до информации за поддржувачката мрежа на бегалецот. 
