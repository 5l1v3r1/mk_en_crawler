13/05/2009
САРАЕВО, Босна и Херцеговина (БиХ) -- Хрватскиот пратеник Бранимир Главаш беше уапсен во средата (13-ти мај) врз основа на меѓународната потерница издадена од Хрватска. Но, поради тоа што тој поседува двојно, босанско-хрватско државјанство, не може да биде екстрадиран во Хрватска, бидејќи БиХ не ги екстрадира своите државјани во странство. Главаш побегна во БиХ откако беше осуден минатата недела на десет години затвор за воени злосторства извршени врз српските цивили за време на војната за независност на Хрватска на почетокот од 1990-тите. Во интервју за сараевскиот весник Дневни аваз во вторникот, Главаш рече дека е подготвен за повторно судење, но само ако тоа се одржи во БиХ. (ХРТ, Индекс - 13/05/09; БХРТ, Б92, Фена, ХИНА, РТРС, Срна, Онаса, Танјуг, Дневни аваз, АП - 12/05/09)
