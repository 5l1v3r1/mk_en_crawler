25/10/2004
(Разни извори -- 24/10/04 - 25/10/04)
Изразувајќи разочарување поради слабиот одѕив на гласачите од косовските Срби на вторите парламентарни избори во провинцијата по 1999 година, генералниот секретар на ОН, Кофи Анан, во неделата (24-ти октомври) ги пофали оние „кои гласаа и оние кои се кандидираа на изборите за нивната храброст наспроти жестокиот притисок да не го прават тоа“. 
Вкупниот одѕив на гласачите на изборите во саботата во провинцијата од околу 1,9 милиони жители, изнесуваше околу 53 отсто. Помалку од еден отсто од гласачите од косовските Срби, наводно, го дале својот глас, по повиците од белградските власти и Српската православна црква за бојкот на изборите.
Шефот на УНМИК, Сорен Јесен-Петерсен, рече дека голем број од оние кои би гласале биле обесхрабрени во својата намера. Без оглед на слабиот одѕив на гласачите од заедницата на косовските Срби, тој рече дека таа ќе има претставници во следниот парламент од 120 пратеници, во кој 10 места се резервирани за претставницита на етничките малцинства. 
„Ова е важна работа, ќе има претставници кои ќе учествуваат во дијалогот и ние сега ќе ги повикаме не само оние гласачите во сите заедници кои гласаа туку и оние кои сакаа да гласаат, но беа уплашени, поради тоа што тие, исто така, го делат заедничкиот интерес за иднината на Косово“, рече Јесен-Петерсен. 
Во Парламентот ќе доминираат членовите на Демократската лига на Косово на претседателот Ибрахим Ругова, која освои околу 47 отсто од гласовите, како што покажаа прелиминарните резултати. Демократската партија на Косово, предводена од Хашим Тачи, беше втора со освоени 27 отсто од гласовите. По неа следи Алијансата за иднината на Косово на Рамуш Харадинај, која освои 8 отсто од гласовите. 
Неуспевајќи да го освои потребното мнозинство, партијата на Ругова се очекува да се обиде да формира коалиција. 
Поздравувајќи ги мирните избори, кои се одржаа седум месеци по најжестоките етнички судири во провинцијата по завршувањето на конфликтот 1998-1999 година таму, Анан му честиташе на народот во Косово, барајќи од политичките водачи да ги почитуваат резултатите на изборите и да одат напред. 
„Тој од нив очекува заеднички и брзо да формираат нова влада, која, во тесна соработка со УНМИК ќе работи за користа на сите, при што е важно да бидат вклучени и косовските малцински заедници“, во соопштението на ОН се цитира изјавата на Анан од неделата. 
Новата влада ќе биде на власт кога ќе се прави преглед на напредокот на Косово во спроведувањето на стандардите на ОН, најверојатно во средината од 2005 година. Исполнувањето на овие стандарди претставува предуслов за која било конечна одлука за статусот на провинцијата. 
Еден од условите поставени од страна на меѓународната заедница е дијалог помеѓу Приштина и Белград. Првиот официјален состанок помеѓу српските и косовските функционери од крајот на конфликтот 1998-1999 година се одржа минатата година во Виена. 
Сепак, бојкотот на изборите во саботата од страна на косовските Срби фрли сенка на сомнеж врз идината на овие разговори, како што објави Фајненшал тајмс. Ако српскиот премиер Воислав Коштуница, кој ги повика косовските Срби да не земаат учество на изборите, донесе одлука да не ги признае резултатите, тоа би можело да го отежне понатамошниот дијалог помеѓу Белград и Приштина, се вели во весникот.
