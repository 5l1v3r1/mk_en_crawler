29/08/2012
Игор Јовановиќ за Southeast European Times во Белград -- 29.08.12
Србија се соочува со тешки финансиски проблеми, но дури откако новата влада ги објави економските параметри јавноста стана свесна за тоа колку е лоша ситуацијата, вклучително и опасноста од банкрот, велат аналитичарите. 
Надворешниот долг порасна на повеќе од 15 милијарди евра, 55 отсто од БДП, пробивајќи ја законската граница од 45 отсто од БДП. Динарот изгуби повеќе од 15 отсто од својата вредност наспрема еврото.
ММФ ги намали своите претходни проценки за раст од 1,5 отсто оваа година, на само 0,5 отсто. За уште повеќе да се искомпликуваат работите, меѓународните агенции за кредитно рангирање „Фич“ и „Стандард енд пур“ минатата недела го намалија кредитниот рејтинг на Србија на ББ-. 
„Новата влада наследи ужасна ситуација, како во економијата, така и во финансискиот систем -- општа несолвентност, каде што практично никој повеќе не плаќа ништо на време и има голем број неподмирени обврски, и сето тоа буквално ја поткопува и задушува целата економија“, рече Љубомир Маџар, професор на белградскиот Економски факултет.
„На владата треба да й се даде извесно време, ако не 100, тогаш барем 50 дена да покаже како ќе функционира“, рече Маџар.
Во петокот (24-ти август) владата го објави првиот пакет мерки наменети за спас на економијата -- една милијарда евра во вид на субвенционирани кредити за извозниците, намалување на платите на администрацијата и измена на даночните закони.
„Ако контролата на трошоците ... продолжи, и ако се спроведат најавените мерки за нови даночни приходи во септември, рејтингот на Србија може да се очекува да се подобри до крајот на годината“, рече за SETimes Мирослав Здравковиќ, аналитичар во Економскиот институт во Белград.
Но, некои други не се толку оптимисти.
Мирослав Прокопијевиќ, од Институтот за економски студии, рече дека покрај најавените зголемувања на даноците, владата мора да ги намали и платите во јавниот сектор, кои се за 20 отсто повисоки од просечните.
„Платите може да се скратат за 20 отсто и 20 отсто од јавниот сектор може да бидат отпуштени во следните 18 месеци“, рече Прокопијевиќ за SETimes.
Соочени со намалена куповна моќ и зголемени даноци, граѓаните велат дека се наоѓаат во најлоша позиција.
„Работиме многу часови, стравувајќи дека газдата ќе нé отпушти, а добиваме плати што не се зголемиле со години и можеме да купиме сé помалку и помалку“, рече за SETimes Милош Градиќ, продавач од Белград. „Ако оваа ситуација продолжи, тоа нема да биде добро, а како што мене ми изгледа, и следната година, исто така, ќе биде мрачна.
ЕУ и Светска банка велат дека измените на Законот за народна банка на Србија може да ја загрозат независноста на централната банка. Мисија на ММФ во Србија се планира за средината од септември, за да ја процени најновата макроекономска перспектива, според претставникот на ММФ во Србија, Богдан Лисоволик. 
„Мисијата, исто така, ќе разговара во врска со загриженоста на ММФ околу неодамнешните измени на Законот за народна банка на Србија, кои ја нарушија нејзината автономија, како и во врска со фискалната ситуација“, рече Лисоволик.
Актуелниот аранжман на ММФ, од септември 2011 година, вреди 1,1 милијарда евра, но беше замрзнат на почетокот од февруари бидејќи претходната влада планираше поголем дефицит од договорениот.
Србија може да го употреби аранжманот само ако не може да го подмири својот долг.
„Србија е веќе на почеток од банкрот бидејќи не е во состојба да ги подмири своите долгови дома и на меѓународните финансиски пазари“, рече Владимир Глигоров, истражувач во виенскиот Институт за меѓународни економски студии.
Но, не мора да се заврши со банкрот, објасни Глигоров; исходот зависи од политиките на новата влада.
