28/11/2006
БАЊА ЛУКА, Босна и Херцеговина (БиХ) -- Премиерот на Република Српска (РС), Милорад Додик, ги покани водачите на најголемите партии во БиХ на состанок во Бања Лука во среда (29-ти ноември), кој ќе се фокусира на полициските реформи. Додик, водач на Сојузот на независните социјалдемократи, го објави овој потег по состанокот во понеделникот со британскиот амбасадор во БиХ, Метју Рајкрофт. Додик рече дека се надева оти разговорите ќе помогнат во формирањето на нова централна власт, која сé уште не може да се реализира, скоро два месеци по изборите. 
Исто така во понеделникот, српскиот член на претседателството на БиХ, претседателот Никола Радмановиќ, ги повика партиите во Претставничкиот дом на БиХ да ги поднесат своите кандидатури за премиерското место, ако досега не го сториле тоа. Во одделна прилика, Радмановиќ изрази незадоволство од сознанието за необјавениот состанок што се одржа неодамна помеѓу хрватскиот и босанскиот член на претседателството, Жељко Комшиќ и Харис Силајџиќ, и хрватскиот претседател Стипе Месиќ. Радмановиќ рече дека дознал за состанокот во Загреб од медиумите. Комшиќ вели дека тоа не било ништо друго, туку „нормална пријателска вечера“. (Независне новине, Дневни аваз - 28/11/06; НТВ Хајат - 27/11/06)
