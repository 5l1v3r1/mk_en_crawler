05/08/2011
Клаудија Лутовска за Southeast European Times во Битола – 05.08.11
Пратениците гласаа против судењето на четирите случаи на воени злосторства кои се однесуваат на Ослободителната национална армија, по барањето од албанската Демократска унија за интеграција (ДУИ) за толкување на Законот за амнестија. 
Законот произлезе од Охридскиот рамковен договор, со кој беше ставен крај на конфликтот од 2001 година меѓу македонските владини сили и албанската Ослободителна национална армија (ОНА). 
„Парламентот е највисоката институција со надлежност за толкува закони. Гласањето за толкување на Законот за амнестија значи дека четирите случаи ќе прекинат и ниту една друга институција нема надлежност да ги суди“, рече за SETimes аналитичарот Јован Донев.
Хашкиот трибунал ги држеше четирите случаи шест години без да постапува по истите. Истиот одлучи да не ги процесуира во 2006 година и ги врати, барајќи од Македонија да го стори тоа. 
Два случаи товарат членови на ОНА -- чие раководство беше трансформирано во ДУИ -- за киднапирање, тортура и убиство на Македонци во областа на Тетово во 2001 година. 
Друг случај ја товари ОНА за прекин на водоснабдувањето на Куманово, со закана по животите и благосостојбата на преку 10.000 луѓе. 
Четвртиот случај го товари раководството на ОНА за командна одговорност за различни случаи на воени злосторства и злосторства против човештвото.
Владините претставници велат дека потегот претставува обид за национално помирување меѓу Македонците и Албанците. 
„Истиот затвора големи рани кои претходно ја спречуваа Македонија да влезе во еден политички курс на разбирање. Ова ќе придонесе за ... политичка и економска стабилност во земјата“, рече парламентарецот на ДУИ, Арбен Љанбуништа.
Но, многу Македонци се лути поради незадоволувањето на правдата. 
„Рамковниот договор й беше наметнат на Македонија и како последица на тоа нема разрешница за семејствата на исчезнатите Македонци, а да не споменуваме колку од нас се невработени поради постојните квоти“, рече за SETimes 45-годишен ветаран од конфликтот во 2001 година, кој побара да биде идентификуван само со иницијалите С.Т. 
Одлуката на парламентот беше „политичка калкулација пред пописот на есен, во кој валидноста на Рамковниот договор може легитимно да биде ставена под знак прашање“, рече тој. 
Други, како жителот на Битола Петре Лозановски (60), не се согласуваат. „Убеден сум дека парламентот има валидни аргументи за својата позиција. Дали решението има цврста основа мора да почекаме и да видиме“, рече Лозановски за SETimes. 
„Толкувањето е резултат на политички договор, политичка декларација, а не цврсто законско решение. Целта тука е да се надминат можните идни етнички тензии во Македонија“, рече за SETimes поранешниот министер за внатрешни работи и член на владејачката коалиција, Павле Трајанов. 
Во обид да ја смири ситуацијата, претседателот Ѓорге Иванов се состана со вознемирените семејства на Македонците што се сé уште исчезнати од конфликтот и побара од сите политички групации да се воздржат од искористување на нивната несреќа.
