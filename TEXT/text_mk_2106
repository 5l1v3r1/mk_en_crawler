20/06/2005
(Институт за воено и мирнодопско известување, Коха вижн - 09/06/05; Kосова репорт -- 07/06/05 - 08/06/05)
Претставниците на четири најголеми партии на косовските Албанци се собраа на почетокот од овој месец на првиот состанок на новата структура, која има за цел да им помогне на клучните политички сили во провинцијата да постигнат консензус за суштинските прашања во врска со иднината на Косово. Неговата примарна цел е создавање на платформа за преговорите во врска со идниот статус на Косово, кои се очекува да започнат подоцна оваа година. 
Форумот, наречен Политички форум, е формиран на иницијатива на шефот на УНМИК, Сорен Јесен-Петерсен. Во него учествуваат претседателот Ибрахим Ругова, водач на Демократската лига за Косово (ЛДК), заменик-претседателот на партијата, Коле Бериша, премиерот Бајрам Косуми, кој е заменик-претседател на Алијансата за иднината на Косово (ААК) и водачите на двете опозициски партии -- Хашим Тачи од Демократската партија на Косово (ПДК) и Ветон Сурои од Ора. 
„Косовскиот форум претставува иницијатива што им овозможува на политичките партии да се состанат и да разговараат за прашањата што се однесуваат на иднината на Косово“, изјави Јесен-Петерсен за косовската телевизија „Коха вижн“ на крајот од мај. Истиот ќе има улога на советничко тело, при што предлозите и одлуките потоа ќе бидат доставувани до Парламентот на одобрување. Состаноците ќе се одржуваат на секои две недели. 
Разговорите за статусот се очекува да започнат во септември и октомври. Сепак, започнувањето на преговорите зависи од оценките на напредокот на Косово спроведени под водство на ОН во исполнувањето на меѓународно одредените стандарди во областите како што се демократските институции, владеењето на правото, малцинските права, економијата и дијалогот Приштина-Белград. Специјалниот претставник на генералниот секретар на ОН Кофи Анан, норвешкиот амбасадор Каи Еиде, пристигна во Косово овој месец. 
Во текот на процесот учесниците во форумот ќе мора да ги надминат преостанатите разлики. Според Институтот за воено и мирнодопско известување (ИВПР) една од причините за несогласувањата е улогата на ПДК и ОРА во разговорите. 
„Постојат фундаментални несогласувања во преговарачкиот тим“, ИВПР ја цитира изјавата на Сурои. Двете главни опозициски партии, се вели дека, инсистираат на тоа дека имаат еднаква улога во разговорите со владејачката коалиција ЛДК-ААК. 
Во разговорите за статусот, со кои се очекува да претседава претставник на некоја земја-членка на ЕУ, ќе бидат вклучени и Косово, Србија и Контакт-групата за Косово, која ја сочинуваат шест земји, Велика Британија, Франција, Германија, Италија, Русија и САД. 
За време на посетата на Приштина на 8-ми јуни, американскиот државен потсекретар за политички прашања, Николас Барнс, рече дека според Вашингтон, Косово постигна „доволно напредок“ во исполнувањето на стандардите. Ако Еиде дојде до истиот заклучок, додаде овој дипломат, американската администрација ќе го охрабри Анан „да свика преговори за конечниот статус оваа есен“.
