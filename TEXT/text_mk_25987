19/08/2009
БЕЛГРАД, Србија -- Министерството за надворешни работи во вторникот (18-ти август) објави дека испратило протесна нота до албанскиот вршител на амбасадорската функција во Белград, во врска со неодамнешната изјава на албанскиот премиер Сали Бериша. Во саботата беше цитирана неговата изјава дека националното единство на Албанците треба да биде меѓу приоритетите на сите политичари во Албанија и Косово. „Не треба да има царинска администрација меѓу двете земји. Ние во никој случај не смееме да дозволиме Албанија и Косово да се гледаат меѓусебе како странски држави“, рече Бериша во телевизиското интервју.
Српското Министерство за надворешни работи најостро ја осуди „провокативната изјава“, која, според Белград, го крши суверенитетот и територијалниот интегритет на Србија. (Бета, РТС, Блиц, Б92 - 18/08/09)
