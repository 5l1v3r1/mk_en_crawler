05/10/2011
Од Мухамет Брајшори и Линда Карадаку за Southeast European Times во Приштина -- 05/10/11
Поради најновите судири на северните гранични премини во Косово, тековниот дијалог меѓу Приштина и Белград е загрозен. Разговорите -- кои требаше да продолжат на 28-ми септември -- беа прекинати, откако српските претставници објавија дека повеќе не се подготвени да учествуваат ако не биде повторно отворена темата на премините во северно Косово. 
Професорот по безбедносни студии, Авдула Хасани, изјави за SETimes дека тековната ситуација е нестабилна и не е од полза за никого. „Мора да се најдат нови модели за тоа како може да се управува со Северот. Можноста за привремена администрација на ЕУ може да биде добро решение, кое би траело додека Косово и Србија пристапат во Унијата“, вели тој.
Арбер Гаши, истражувач за политиката на ЕУ во Косовскиот институт за јавна политика и добро управување, вели дека дијалогот започнал погрешно и завршил погрешно. 
„Кога започна дијалогот, сите предупредуваа дека ќе пропадне бидејќи е без јасна цел и рамка“, рече Гаши за SETimes. 
Нивото на спроведување на првите договори не е задоволително, додава тој. 
„Јасно е дека двете страни немаат сериозна волја за спроведување на договорот поради претстојните избори и реториката што националистичките блокови е можно да ја користат“, вели Гаши.
Драган Поповиќ, директор на Центарот за политика во Белград, се согласува дека изборите во април ќе влијаат на процесот. „Убеден сум дека нема можност за сериозни политички разговори пред српските избори. Потоа, треба да очекуваме Белград и Приштина да започнат суштински преговори најпрво за северно Косово, но исто така и за можните решенија како Белград да го признае независно Косово без официјално признавање“, рече Поповиќ за SETimes. 
Косовскиот аналитичар Белул Беќај очекува „најтешката и најчувствителната фаза“ да следува по изборите во април, додавајќи дека ќе биде важно за Србија да продолжи со дијалогот и да му се претстави на светот како поддржувач на мирољубиви средства „кои ќе й овозможат да добие кандидатура во ЕУ“.
Хасани вели дека мора да се најдат нови модели за северот, вклучително и меѓународната администрација. 
Но, тој се сомнева дека косовскиот премиер Хашим Тачи и српскиот претседател Борис Тадиќ ќе се состанат за да ги разјаснат прашањата. 
„Таков состанок може да ги унапреди напорите за решение во Северот, но јас не сум сигурен дали Тадиќ би бил подготвен да се состане со Тачи, имајќи предвид дека следната година ќе има избори и опозицијата ќе го искористи тоа против него и неговата партија“, вели Хасани. 
Фатлум Садику, политички коментатор во Приштина, изјави за SETimes дека дури и ако Приштина и Белград покажат подготвеност за напредок во однос на прашањето за северот, во ЕУ нема единство околу ова прашање и тоа ќе му наштети на процесот.
„ЕУ нема идеја како да го користи стапот и морковот во Косово и Србија, така што мора да усвои конкретна политика без која Приштина и Белград тешко можат да се придвижат напред.“ 
Садику вели дека освен за „состанок за ракување“ во трета држава, не треба да се очекува ништо да биде решено при средба на Тачи и Тадиќ. 
„Дијалогот за техничките прашања мора да продолжи“, вели Садику.
