18/08/2011
Алакбар Рауфоглу за Southeast European Times -- 18.08.11
Турција на 17-ти/18-ти август започна воздушна операција против 60 цели што й припаѓаат на ПКК во северен Ирак, за првпат од минатото лето. 
Воздушните операции беа спроведени како директен одговор на нападот на ПКК во Хакари, во близина на ирачката граница, претходно истиот ден, при кој загинаа 11 војници и еден селски чувар, а неколку други беа повредени. 
Резултатите од бомбашките напади се сé уште непознати, но извештаите покажуваат дека за првпат биле користени ласерски „длабокопродирачки“ бомби, против подземната инфраструктура и раководството на ПКК.
Расте притисокот врз премиерот Реџеп Тајип Ердоган за преземање дејство против зголемениот бран насилство на ПКК.
Според аналитичарите и медиумските извештаи, воздушната операција сигнализира голема промена од реторика во акција, навестувајќи дека се можни понатамошни операции, вклучително и на копнените сили.
Сепак, за Нихат Али Озчан, автор на книгата „Курдистанска работничка партија: историја, идеологија и методи“, настаните од средата не се важни „бидејќи тоа е само јавна дипломатија“. 
„Постојат силни сигнали [дека ќе има нови операции], но јас не сум сигурен дека владата може да се справи со тоа“, рече Озчан за SETimes. 
Јашар Карајел, пратеник од АКП на Ердоган, признава дека отпочнувањето нова офанзива против ПКК во Ирак не беше на агендата на Анкара, барем не до крајот на Рамадан. 
„Стигнавме до точка кога зборовите немаат значење“, рече тој за SETimes, давајќи слична изјава како Ердоган. „Турција не е земја која ќе се покори пред тероризмот.“
Но, Карајел истакна дека „Операциите [во седиштето на ПКК] во Кандил не треба да се сметаат спротивни на долготрајната мирољубива политика на Турција кон своето курдско население. Нашата порака до нив е дека знаеме оти ПКК не ги претставува“, додаде тој. 
Следните чекори на Анкара треба да се дефинираат на состанокот во четврток [18-ти август] на Националниот совет за безбедност, со кој претседава претседателот Абдула Ѓул.
Мухарем Инче, заменик-претседател на парламентарната група на главната опозициска партија ЦХП, вели дека неговата партија е подготвена да ги поддржи иницијативите на владата во антитерористичката борба. Сепак, тој вели дека воздушната операција е „задоцнета“.
„Ова требаше да се случи многу порано, пред терористите да ги убијат нашите синови“, рече тој за SETimes. 
„Турските власти и националистичкото движење на турските Курди се придвижија кон поагресивна позиција во последиве месеци“, рече за SETimes Хју Поп, проект-директор за Турција на Меѓународната кризна група. „Откако ПКК има бази во северен Ирак и уби најмалку 38 турски војници во последниве два месеци, не е изненадување што Турските воздухопловни сили напаѓаат.“
Сепак, Поп рече дека прекуграничните напади, исто така, ќе создадат тензии меѓу Турција и Курдистанската регионална влада во Ирак, кои во голема мера отсуствуваа во последниве неколку години за време на турското „Демократско отворање“. 
„Курдите во Турција се многу разочарани затоа што по изборите на 12-ти јуни оваа година новата влада на АКП не ги исполни ветените реформи и барањата за курдски права во рамките на обединета Турција“, објасни Мајкл Гунтер, професор по политички науки на Технолошкиот универзитет Тенеси. Тој има напишано девет книги за Курдите. 
„Ова [турскиот напад] може да доведе до обновување на војната или може да е повторно мрак пред светлината на вистинските реформи“, рече Гунтер за SETimes. 
Пол Кубичек, турски експерт од Универзитетот Окланд, е загрижен за новиот круг сериозно насилство со ПКК. „Ова е трагично, со оглед на минатиот прекин на огнот и надежта за политичко решение.“
„Во ситуација кога многу Курди се сé поскептични за АКП и со оглед на енергијата загубена од владата во претходната ,курдска иницијатива’, можеби двете страни сфатија дека повеќе добиваат ако дејствуваат остро, отколку ако разговараат“, рече тој за SETimes. 
