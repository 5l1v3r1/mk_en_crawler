27/04/2012
Бојана Миловановиќ за Southeast European Times во Белград -- 27.04.12
На средината од изборната кампања во Србија, се даваат ветувања лево и десно. Но, сите владејачки и опозициски партии имаат една заедничка работа -- сите тие ветуваат нови работни места.
Дури и државните функционери не ги негираат лошите статистички податоци -- 400.000 работни места се изгубени од почетокот на економската криза. Последните статистички податоци покажуваат дека стапката на невработеност достигна 23,7 отсто во февруари. Податоците на Националната служба за вработување ги содржат имињата на 764.000 луѓе кои бараат работа, додека во реалноста, бројот на оние што не се регистрирани како невработени е далеку поголем. 
Економистот и консултант за надворешни инвестиции Милан Ковачевиќ изјави за SETimes дека економскиот раст, заедно со приливот на странски инвестиции, е единствениот начин за стапката на невработеност во Србија да се намали.
„Решението лежи во стабилна влада и продолжување на европската интеграција. Тоа ќе ги зголеми странските инвестиции“, рече Ковачевиќ. 
Според него, оваа година Србија може да очекува економски раст од 0,5 отсто, што не е доволно за создавање нови работни места.
„За да се создаде подобра бизнис клима, мораме да ја продолжиме соработката со Меѓународниот монетарен фонд и да ги скратиме јавните трошоци“, објасни тој.
Стапката на невработеност е главна грижа за многумина во регионот. Невработеноста во еврозоната изнесува 10,8 отсто, а онаа од 10,2 отсто во ЕУ е помалку од половина од стапката на невработеност во Србија. Но, во Југоисточна Европа стапката на невработеност изнесува максимум 21 отсто во Грција. Стапката на невработеност во Косово изнесува максимум 45 отсто.
Петар Илиќ (27), наставник по биологија, бара, но не може да најде работа во Србија откако дипломирал пред две години.
„Се регистрирав во Националната служба за вработување и чекам, но нема понуди за мојата професија. Нема слободни места во училиштата, и затоа размислувам да најдам работа во некоја друга област. Но, моите шанси се и таму многу слаби; нема работа за сите во оваа земја“, рече Илиќ за SETimes. 
Во исто време, порастот на невработеноста резултира со зголемена сиромаштија. Според податоците на Министерството за труд и социјална политика, бројот на приматели на социјална помош во Србија е зголемен за една третина од почетокот на економската криза, и се проценува дека 1,300 нови апликанти се додаваат на листата секој месец. 
„Податоците покажуваат дека социјална помош им била исплатена на околу 72.000 семејства или 180.000 поединци, во ноември 2011 година, додека во јануари и февруари оваа година истата им била исплатена на 90.385 семејства, односно 225.586 поединци“, изјави за SETimes помошник-министерот за труд и социјална политика, Сузана Пауновиќ.
