20/11/2012
Билјана Лајмановска за Southeast European Times во Скопје -- 20.11.12
Стотици лекари во Македонија штрајкуваат против ниските плати и програмата за здравствена заштита што почна да се спроведува во септември, која тие велат дека става премногу акцент на бројот на пациентите, наместо на квалитетот на грижата што ја нудат.
Лекарите во понеделникот (19-ти ноември) излегоа на протести пред Министерството за здравство, мафтајќи со знаци на кои пишуваше „Не сме невидливи“.
Протестите оваа недела беа резултат на изјавата на министерот за здравство Никола Тодоров, кој рече дека штрајкот на 1.500 лекари не предизикал прекин на работата.
„Во согласност со законските одредби, штрајкот значи прекин на работата. Такво нешто не се случи и јас сум навистина задоволен и благодарен за самоствеста што беше покажана од лекарите во Македонија, особено оние што работат во скопските клиники“, рече Тодоров.
Независниот синдикат на клинички болници во Скопје организираше штрајк минатата недела, но без поддршка од главниот Синдикат за здравство.
Она за што највеќе се жалат лекарите се нивните мали плати, но и неодамна воведените здравствени реформи, според кои лекарите ќе примаат плата според бројот на пациенти што ги лекуваат.
„Наместо да се стимулира квалитетот на здравството, сегашниот систем го прави спротивното -- истиот само го стимулира квантитетот на интервенциите“, рече за SETimesДејан Ставриќ, претседател на Независниот синдикат на клинички болници во Скопје.
Системот базиран на остварувањето, на македонското Министерство за здравство, им дава на лекарите 20 проценти месечен бонус ако го исполнат бараниот број пациенти. На оние што не ја исполнуваат квотата ќе им биде скратена платата за 20 отсто.
Каталина Старделова, една од лекарите што штрајкуваат, рече дека таа и нејзините колеги неколкупати се обидувале да преговараат со Тодоров, но безуспешно.
„Малите плати се еден од проблемите со кои се соочуваме ние, лекарите и инсистирањето да се намалуваат овие плати уште повеќе, врз основа на кванитетот, а не квалитетот на нашите услуги, претставува целосно непочитување на нашата професија“, рече Старделова.
Тодоров рече дека барањата на раководството на синдикатот се политички мотивирани.
„Би рекол дека ова е политичка одлука на група луѓе што сакаат од оваа работа да извлечат политичка бенефиција. Не ги вклучувам сите лекари, бидејќи не верувам дека сите се согласуваат со штрајкот. Не сакам да влегувам во преговори кога, во позадината, има политичка одлука да се штрајкува и да се минираат разговорите“, рече Тодоров.
Тодоров рече дека реформите и моделот на плата заснован на учинок има одредени недостатоци, но дека тој не е подготвен да прави инстант промени во постојниот систем на плати.
За да го подобри постојното плаќање на лекарите, како што рече, тој ќе одржи разговори со Синдикатот за здравство и претставниците на здравствените работници, но не и со Независниот синдикат на клинички болници.
Лекарите велат дека се обиделе да преговараат со министерот за здравство, но биле одбиени.
„Навредена сум како професионалец, човек и жена, во исто време. По години искуство тие не нé удостојуваат да разговараме за проблемите што ги имаме. Се чувствувам отфрлено како граѓанин кој не може да го искаже своето незадоволство“, рече заSETimesСнежана Георгиевска, гинеколог.
Законски, во Македонија, дури и кога штрајкуваат, лекарите не можат целосно да престанат со работа, туку мора да обезбедат минимална здравствена грижа.
„Интервенциите што можат да чекаат, ќе чекаат. Сé она што е итно се прифаќа и веднаш се третира“, рече Ставриќ.
Сепак, некои пациенти се загрижени.
„Треба да направам некои тестови. Не е итно, но веќе зедов слободен ден од работа. Сега не сум сигурна дали ќе ме примат. Не сум сигурна дека ги разбирам нивните причини за штрајк“, рече за SETimesМарија Антевска (47).
„Некои од нив работат премногу напорно, лечат многу пациенти. Други никогаш не се тука и добиваат иста плата. Треба да се воспостави систем“, рече Милан Аврамовски (37).
