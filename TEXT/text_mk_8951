21/06/2012
Александар Павлевски за Southeast European Times во Скопје – 21.06.12 
Кредитните рејтинзи -- толку важни за довербата на јавноста и пристапот до кредиторите -- доживеаја удар во неколку земји на ЕУ и земјите-аспирантки за Унијата. Според тоа, важно беше кога агенцијата за кредитно рангирање Стандард енд пур, во својот последен извештај, го потврди кредитниот рејтинг на Македонија за странската и домашната валута како стабилен ББ/Б, истакнувајќи ја поволната фискална политика и нискиот долг, како и шансите за членство во ЕУ, како основа за спроведувањето на реформите.
„Со задоволство можеме да кажеме дека ова е уште еден силен сигнал до странските инвеститори дека Македонија е земја во која тие имаат доверба“, се вели во соопштението на Министерството за финансии.
Потврдата на СиП доаѓа во време кога агенцијата ги намали рејтинзите за земјите во регионот -- Кипар и Словенија -- и во Западна Европа: Франција, Италија, Португалија, Австрија и Шпанија.
Причините вклучуваат несолвентност, зголемено позајмување на јавниот и приватниот сектор, намален БДП, недостиг на инвестиции и намалена куповна моќ на граѓаните во еврозоната.
Малкумина мислат дека Македонија ќе биде изолирана од кризата во Европа. Домашните банкари предвидуваат дека економијата ќе стагнира, и дека растот на БДП ќе биде многу помал од предвидените 4,5 отсто, па дури и помал од 2-та отсто што ги предвиде Народната банка. 
„Европа е погодена од економска криза. Тоа ќе влијае и на Македонија. Побарувачката за извоз се намалува; индустриското производство опаѓа. Ако ситуацијата не се подобри, економиите ќе стагнираат“, рече за SETimes Глигор Бишев, генерален директор на Стопанска банка во Македонија.
Според проекциите на Еуростат, македонската економија ќе порасне за 1,7 отсто. Хрватска, Словенија, Португалија, Холандија, Унгарија, Кипар и Шпанија ќе завршат со долг и економијата на целата Унија -- која се состои од сите 27 држави -- ќе стагнира.
Цифрите на Еуростат за регионот покажуваат дека Хрватска е веќе во рецесија, и дека нејзиниот БДП ќе се намали за 1,2 отсто во 2012 година. На Словенија ќе се намали за 1,4 отсто. 
Црна Гора се предвидува дека ќе заврши оваа година со мининално намалување на БДП од 0,4 отсто; Бугарија ќе има нешто подобар процент, од 0,5 отсто. 
„Мислам дека целата европска област веќе влезе или наскоро ќе влезе во рецесија, и бидејќи регионот е скоро целосно во асоцијација со Европа, неизбежно е негативните надворешни влијанија да нé погодат и нас“, изјави за SETimes професор Томе Неновски, од Економскиот факултет во Скопје.
Според Светска банка, Македонија, Косово, Црна Гора, Србија, Албанија и Босна и Херцеговина се соочуваат со значителни назадувања поради неизвесноста во еврозоната.
Сепак, на ниво на регионот „Ниту една земја не е ни одблизу во толку лоша ситуација како Грција, така што нема простор за споредба“, рече Неновски.
Сепак, Кипар, најверојатно, ќе се потпре на помошта од ЕУ во справувањето со последиците од грчката криза врз својот банкарски систем. Трите водечки банки во Кипар изгубија преку 3 милијарди евра, поради неодамнешната одлука на ЕУ за отпишување на дел од долгот на Грција.



