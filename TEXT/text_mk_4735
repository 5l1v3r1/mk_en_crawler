10/02/2009
(AП, Ројтерс, СТА, ХИНА, Б92, Макфакс, албанско Министерство за надворешни работи - 09/02/09)
Албанија и Хрватска се придвижија чекор поблизу до полноправното членство во НАТО во понеделникот (9-ти февруари), откако словенечкиот парламент ги ратификуваше протоколите за пристап на двете земји до Алијансата.
Сите 26 членки на НАТО мора да ги ратификуваат за да можат Албанија и Хрватска да пристапат. Тирана и Загреб се надеваат дека тоа ќе се случи на самитот на Алијансата во Стразбур, Франција, и Келн, Германија, на почетокот од април, кога организацијата ќе ја прослави 60-годишнината. 
Словенија е 21-вата членка на Алијансата што ги комплетираше процедурите на ратификација. Законот за протоколот за пристап на Албанија доби едногласна поддршка од пратениците во 90-членото национално собрание на земјата, долниот дом на парламентот. Хрватската кандидатура беше усвоена со 75:11 гласа. Четворица пратеници беа отсутни. Законите бараат одобрување од две третини од членовите. 
Албанското и хрватското Министерство за надворешни работи го поздравија потегот. Тие изразија уверување дека преостанатите пет членки на НАТО -- Грција, Исланд, Луксембург, Холандија и Португалија -- ќе го завршат процесот пред самитот во април. 
Набљудувачите гледаат во одобрувањето на словенечкиот парламент на хрватската кандидатура, доказ за добра волја кон својот сосед. Двете земји и понатаму се со дијаметрално спротивставени ставови во врска со некои прашања, вклучително и пограничниот спор кој датира од распадот на Југославија во 1991 година.
На крајот од октомври Словенија го блокираше отворањето на трите нови поглавја во разговорите за пристап на Хрватска во ЕУ поради ова прашање. Загреб се надева на завршување на своите преговори со Брисел до крајот на оваа година, за да може да пристапи во Унијата до 2011 година. 
Словенечката влада сака пограничниот спор да биде решен пред блокот од 27 земји да ја прими Хрватска. Некои официјални претставници во Љубљана дури се заканија дека ќе распишат јавен референдум за кандидатурата за членство во ЕУ на Загреб. 
Анкетата што ја спроведе љубљанскиот весник Делo меѓу 398 Словенци покажа во понеделникот дека 49,7 отсто од испитаниците би гласале против влезот на Хрватска во ЕУ, додека 32,7 отсто би го поддржале. Кандидатурата за членство во НАТО на Загреб доби поголема поддршка, при што 46,8 отсто се за, а 37,5 отсто се против пристапот. 
„Словенија нема оправдани причини да се колеба ... во врска со пристапувањето на Хрватска во НАТО“, им рече словенечкиот премиер Борут Пахор на пратениците пред гласањето во понеделникот, повикувајќи ги да ја поддржат ратификацијата. „Словенечките национални интереси не се загрозени од расправата за пристапувањето на Хрватска во НАТО.“
Словенечката новинска агенција СТА во вторникот јави дека комисија на Националниот совет, горниот дом на парламентот, планира да побара пристап до документите за пристап на Хрватска во НАТО за да се осигури дека земјата ги исполни сите критериуми.
