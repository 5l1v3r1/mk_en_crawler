16/10/2012
Билјана Лајмановска за Southeast European Times во Скопје -- 16.10.12
Меѓу кадетите во првата генерација на Центарот за обука на пилоти во Скопје, има и една жена. Ива Матиќ го следи својот сон да стане дел од Македонското воено воздухопловство.
„Отсекогаш ме интересирале хеликоптерите и авионите“, рече Матиќ. „Отсекогаш бев заинтересирана за оваа адреналинска, но и многу благородна работа, бидејќи им помагаме на луѓето и учествуваме во одбраната на мирот и стабилноста на земјата.“
Низ Балканот, работата во војската и безбедносните сили вообичаено се смета за машка професија. Процентот на жени што работат во безбедносниот сектор во сите балкански држави е мал и малку жени напредуваат до високите позиции, според истражувањата на невладините организации.
„Бројот на жени што работат во полицијата и во војската во овие држави варира од околу 5 проценти до 7 проценти“, рече заSETimesГордана Ордановиќ, од белградскиот Центар за безбедносна политика. „Бројките се дури и помали за војската. Во Србија, на пример, има нешто повеќе од 2 отсто жени во униформа, односно жени војници и полицајци.“
Центарот за безбедносна политика во септември отпочна проект со четири други организации -- Центарот за истражување и креирање политика од Македонија, Институтот за демократија и медијација од Албанија, невладината организација Жените за жените од Босна и Херцеговина и Центарот за безбедносна политика од Косово -- за подигање на јавната свест во врска со потребата од вклучување на жените во клучните безбедносни одлуки.
Групите ќе состават извештај со детали за предизвиците на интеграцијата на половите во безбедносниот систем во тие пет држави, како и предизвиците во воспоставувањето потесна соработка меѓу безбедносните професионалци и носителите на одлуки во регионот.
„Многу малку жени работат на највисоки позиции во безбедносниот сектор и тие имаат мало или никакво влијание врз одлуките поврзани со безбедноста“, рече Ордановиќ. „Затоа е неопходно оние што се задолжени за обезбедувањето сигурност и спречувањето насилство, да станат свесни дека загриженоста на жените за безбедноста се разликува од онаа на мажите и дека решавањето на овие прашања бара поинаков пристап кон безбедноста.“
Бројот на жените што аплицираа во српската Воена академија се зголеми. Пеесет и шест жени аплицираа за 30 места во 2007 година, првата година кога академијата примаше жени. Во академската година 2011-2012, 326 жени аплицираа за 34 места, додека 996 мажи аплицираа за 136 места.
Учеството на жените на високи позиции сé уште се смета за табу на Балканот. Но, има некои исклучоци, како што е македонската министерка за внатрешни работи,Гордана Јанкуловска, и црногорската министерка за одбрана, Милица Пејановиќ-Ѓуришиќ.
Жените се соочуваат со стереотипи и предрасуди, но откако ќе дојдат на истакнати позиции, тие може да имаат исти или подобри резултати од своите колеги, рече Илинка Митрева, поранешна министерка за надворешни работи на Македонија.
„Кога ќе ме прашаат за способноста на жените честопати го цитирам Џек Николсон. Тој рекол: „Жените се посилни од нас, поумни од нас и не играат чесно“. Мислам дека тоа се карактеристики што покажуваат дека жената може да биде успешна дури и на највисоки државни позиции“, рече Митрева со насмевка.
