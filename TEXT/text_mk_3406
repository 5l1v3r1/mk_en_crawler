21/03/2007
(Ројтерс, АП, ДПА, ББС, ВОА, ЕРТ, Американска амбасада во Атина - 20/03/07; Катимерини - 12/03/07; Inter Press Service/Global Information Network - 19/02/07; ДПА, ББС, Интернешнал хералд трибјун - 25/01/07)
Грчката и американската влада во вторникот (20-ти март) објавија одделни награди од по околу еден милион американски долари за информациите што ќе доведат до апсење на членовите на терористичката група одговорна за нападот врз Американската амбасада во Атина пред повеќе од два месеци. 
На 12-ти јануари проектил ја проби стаклената фасада на силно обезбедуваната амбасада во срцето на грчкиот главен град, уништувајќи го тоалетот на третиот кат, но повредени немаше. Околу две недели подоцна, грчката левичарска радикална група Револуционерна борба ја презеде одговорноста за нападот, потврдувајќи ги првичните сомневања на властите. 
„Награда од 800.000 евра (1,06 милиони американски долари) ќе му биде дадена на секој кој ќе даде информации што ќе водат до фаќање на „Револуционерна борба“, се вели во изјавата на грчките министри за јавен ред и финансии и економија. Анонимноста на оние кои ќе кажат нешто ќе биде загарантирана, се додава во истата. 
Подоцна истиот ден персоналот на амбасадата даде слична понуда. 
Секој кој ќе обезбеди информации што ќе „помогнат да се изведат терористите пред лицето на правдата и да се сочуваат животи“ ќе може „да добие награда, во висина од еден милион американски долари или повеќе, преку Американската амбасада“, се вели во изјавата и се истакнува дека САД платиле повеќе од 62 милиони американски долари за слични награди низ целиот свет. Оние што ќе кажат нешто и нивните семејства може „исто така да добијат преместување“, се додава во изјавата и се ветува „строга доверливост“. 
„Револуционерна борба“ се појави по растурањето на левичарската милитантна група „17 Ноември“, одговорна за убиствата на четворица американски претставници и 19 други странски дипломати и Грци за време на нејзиниот 27-годишен теророт. Марксистичката група беше разбиена во 2002 година, по фаќањето на нејзините водачи, кои се моментно во затвор.
Нападот во јануари беше последниот за кој се обвинува „Револуционерна борба“, опишана како најопасната организација во Грција во денешно време. Групата се вели дека стои зад голем број бомбашки напади од 2003 година. 
Во нејзината прокламација на пет страници на крајот од јануари, кога ја презеде одговорноста за нападот врз амбасадата, групата се закани дека ќе организира нови напади врз грчки и странски цели. 
„Ние ќе се ослободиме од американските воени бази и НАТО во нашата земја и ќе ги собориме оние кои работат со нив“, се вели во прокламацијата на „Револуционерна борба“, и истовремено се напаѓа министерката за надворешни работи, Дора Бакојани, и министерот за јавен ред, Вирон Полидорас, кои ја посетија амбасадата веднаш по нападот и јавно го осудија. 
Истрагата продолжува и стотици сведоци се испрашани досега, но никој не е уапсен.
