04/06/2013
Клаудија Лутовска за Southeast European Times во Скопје -- 04.06.13
За време на неодамнешиот Светски ден на културната различност во Македонија, граѓанското општество се осврна на мултиетничкиот соживот, толеранцијата и почитувањето на меѓусебните вредности во земјата и во регионот.
Нилс Муижниекс, комесар за човекови права на Советот на Европа, кој го објави извештајот за Македонија, рече дека во поглед на меѓуетничките односи, во последнава деценија е направено многу во областа на правичната застапеност, но политиката и партиските кругови ги ограничија ефектите од овој напредок.
„Во една земја со богата разновидност како Македонија, меѓуетничките односи се сложени и постојните поделби не можат да се решаваат површно, сите јавни и политички актери во државата треба да имаат предвид дека нивното наследство ќе зависи од нивниот конкретен придонес кон градењето интегрирано општество“, рече Муежниекс.
Сашо Клековски, директор на Македонскиот центар за меѓународна соработка, се согласува. „Етничките поделби се посилни од социјалните, политичките и идеолошките. Тоа го користат политичките партии, кои според граѓаните имаат најнегативно влијание врз меѓуетничките односи“, рече тој за SETimes. 
Шуип Марку, проект-координатор во Центарот за одржлив развој во Дебар, вели дека политиката ја намалува улогата на граѓанското општество.
„Моментно граѓанскиот сектор е во клештите на политиката, меѓу опозицијата и власта. Тешко е да се биде неутрален, бидејќи добивате удари и од едната и од другата страна“, рече Марку.
Извештајот посочува дека правната рамка на Македонија е недискриминациска и дека националната структура за човековите права, вклучително и Народниот правобранител и Комисијата за заштита од дискриминација, е активна во земјата.
Сепак, според неодамнешниот извештај на Амнести интернешнал, односите меѓу Македонците и Албанците се влошени.
Извештајот ги посочува етничките немири, убиствата, непостоењето на слобода на говорот и големиот број Роми и Албанци кои ја напуштаат земјата, што ја загрозува визната либерализација на државата.
„Трансформацијата во мултиетничко граѓанско општество претставува прв чекор за надминување на етничките бариери. Младите луѓе мора да дејствуваат низ меѓукултурен дијалог кој ќе нѐ оддалечи од традициите, ограничувањата и ќе ја зајакне соработката“, рече за SETimes Александар Цветковски, претседател на здружението за граѓанска толеранција и соработка од Прилеп.
Илија Ацески, професор по социологија на скопскиот државен универзитет, ги посочува поделбите меѓу Македонците и Албанците и нивната демографска доминација во одредени области.
„Етничките поделби се резултат на долготрајната концентрација на граѓаните од една етничка група во одредена област. Тоа е етничка сегрегација на национално ниво и на регионално ниво“, рече Ацески.
Во 2012 година беше формиран Центар за поддршка на олеснување на меѓуетнички спорови, како дел од Институтот за социолошки и политичко-правни истражувања, со цел да им помогне на заедниците во олеснувањето на споровите и решавањето на конфликтите. Центарот соработува со институциите, организациите и поединците кои можат да придонесат за конструктивно разрешување на споровите на локално ниво.
Центарот нуди директна помош во олеснувањето, следење на олеснувањето и комуникација со медиумите. Посредната помош на иститот се нуди преку консултации, олеснувачи и онлајн поддршка.
 Кои други напори на граѓанското општество можат да се направат за избегнување на меѓуетничките поделби, за толеранција и за меѓусебна почит меѓу етничките заедници во балканските општества. Кажете ни долу. 
