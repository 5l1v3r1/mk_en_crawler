13/05/2013
Хариет Салем за Southeast European Times во Белград -- 10.05.13
Рударскиот басен Колубара покрива 600 квадратни километри, произведувајќи 30 милиони тони лигнит и повеќе од 50 отсто од електричната енергија на Србија. Иако владата и меѓународните инвеститори тврдат дека Колубара е клучна за енергетската сигурност на Србија, критичарите велат дека проширувањето ќе има голема социјална и еколошка цена.
Во текот на изминатава деценија, Европската банка за обнова и развој (ЕБОР) му позајми милиони на Електростопанство на Србија (ЕПС), државниот монопол за снабдување енергија, за ефикасно подобрување и проширување на рудниците.
Покрај загриженоста за животната средина во врска со проектите, многу сопственици на имоти обвинуваат дека неодамнешните преселувања не се извршени во согласност со националните и меѓународните закони.
Во селото Радљево, имотот на 65-годишниот Милан Симиќ е на помалку од 300 метри оддалеченост од Тамнава западно рударско поле. Тој тврди дека не му е понудена фер компензација. „Ова е катастрофа“, вели тој. „Се загадува воздухот; од вревата не можете да спиете. Куќите напукнуваат.“
Симиќ честопати остануваат без чиста вода. „Кога ќе дојде, гледате дека е со лош квалитет ... загадена е“, вели Влада Симиќ.
Витомир Симиќ го поседува соседниот имот и се преселил во блиската општина Уб поради штетите врз градбите предизвикани од рударството. Тој не добил надоместок за неговата куќа.
Големи пукнатини се наоѓаат на внатрешните ѕидови од куќата. „Апелирам за помош“, рече тој за SETimes. „Поминаа две години откако побарав експропријација, но не сум добил одговор.“
Властите во Европската банка за обнова и развој велат дека преселувањата потребни за Тамнава западно рударско поле до 2018 година се завршени.
Минатата година општина Вреоци, град во центарот на рударскиот басен, поднесе официјална тужба против банката и електростопанството.
„Јагленот поминува низ Вреоци и сите негативни последици остануваат тука“, рече Жељко Стојковиќ, активист на невладината организација Еколошко здружение Вреоци. „Има здравствени проблеми, проблеми со дишењето, секакви видови рак, животниот век е скратен.“
Тужбата е предмет на внатрешна банкарска истрага. Но, Јан Браун, висок советник во канцеларијата на банката во Србија, вели дека преселувањето не е нивна одговорност. „Преселувањето на Вреоци не се бара поради инвестицијата на ЕБРД“, рече тој за SETimes.
Стојковиќ не се согласува. „[Ние] очекуваме ЕБРД да ги притисне своите клиенти, ЕПС и Колубара, да станат социјално одговорни и да ги почитуваат правата на жителите“, рече тој.
Но, според Љубомир Аксентијевиќ, специјален советник во Министерството за енергија, се вложуваат максимални напори за да се осигури непречена експропријација. „[EПС] преместува села и купува куќи, но некои луѓе не сакаат да се преселат“, рече тој. 
Електростопанството и порано предизвикуваше контроверзност. Во 2011 година 17 високи функционери беа уапсени под сомневање дека одлеале 12 милиони евра. Се чека на судските постапки.
„Има црни дупки“, рече Аксентијевиќ, „но, не можеме само да ги затвориме рудниците ... Сигурноста на снабдувањето со [eнергија] е многу важна и ние мораме да ги користиме нашите природни извори, а нашиот природен извор е јагленот“.
Вештачки ниските цени на електричната енергија, поддржани од државата, придонесоа за растечките долгови на ЕПС. Според Александар Обрадовиќ, менаџер во ЕПС, потребна е државна помош од 450 милиони евра за да се избегне банкрот.
„Енергетската политика на Србија е неодржлива, економски и еколошки“, изјави за SETimes. независниот експерт за енергија Александар Мацура. „Ситуацијата сега е пожар во станот.“
„Континуираните инвестиции во Колубара ја поткопуваат целта на Србија како членка на Европската енергетска заедница за зголемување на обновливата енергија на 27 отсто до 2017 година“, рече Звездан Калмар од Центарот за екологија и одржлив развој. „Србија е затворена во иднина на зависност од лигнитот.“
Но, претставниците на банката и Министерството за енергија ја бранат неодамнешната инвестиција во Колубара, истакнувајќи ги мерките на штедење на ефикасноста; да се намалат 33 милиони тони емисии на јаглероден диоксид што се произведуваат годишно за 200.000.
„Обновливата енергија претставува област на која ставаме голем акцент и се надеваме дека ќе инвестираме во текот на следните години“, рече Браун за SETimes. „Тука не се работи за лигнитот или обновливите извори на енергија.“ 
Надвор од својата напуштена куќа Витомир ја објаснува ситуацијата. „Тоа ни дава егзистенција“, рече тој. „Јас не сум против рудникот. Само сакам да работам и да бидам преместен.“
 Дали рудниците ја уништуваат животната средина во регионот? Кажете ни што мислите во коментарите. 
