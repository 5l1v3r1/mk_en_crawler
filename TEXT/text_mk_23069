03/04/2008
БУКУРЕШТ, Романија -- Членките на НАТО кои се состанаа во четвртокот (3-ти април) во Букурешт ги поканија Хрватска и Албанија да се приклучат на Алијансата, но рекоа дека земјата-кандидат Македонија мора да чека додека не биде решен нејзиниот долготраен спор со Грција околу името. Атина остана на ставот дека сегашното име на нејзиниот сосед имплицира територијални претензии кон нејзината северна покраина Македонија. „Ова е големо разочарување“, рече преговарачот на македонската влада Никола Димитров. „Ова е против вредностите кои стојат зад НАТО. Исто така, ова е во голема мерка и против стабилноста на Балканот.“ Делегацијата од Скопје потоа го напушти самитот.
Хрватскиот претседател Стипе Месиќ и премиерот Иво Санадер, од своја страна, им се заблагодарија на членките на НАТО за поддршката што й ја дадоа на нивната земја. Тие истакнаа дека довербата во Хрватска и Албанија ќе испрати охрабрувачки пораки до другите земји-аспиранти за НАТО во регионот.
Албанскиот премиер Бамир Топи рече дека ова е „најважната одлука во историјата на албанскиот народ“, додека премиерот Сали Бериша рече дека одлуката на НАТО „отвора ера на безбедна слобода и безбедна иднина“. (Maкфакс, МИА, ХРТ, ББС, СНН, АП, Балканинсајт - 03/04/08)
