01/11/2005
Од Давор Коњикушиќ за Southeast European Times во Белград -- 01/11/05
Оваа година на Србите им се случи важна пресвртница за иднината -- одлуката на ЕУ да започнат разговорите за стабилизација и асоцијација со државната заедница на Србија и Црна Гора. Тие, исто така, одбележуваат и важна историска годишнина. Пред двесте години беше формирана првата модерна српска влада, во текот на српското востание против отоманската власт. 
На одбележувањето на годишнината премиерот Воислав Коштуница и неговата влада се собраа во манастирот Вољавца, каде што „Владејачкиот српски совет“ -- формиран од страна на отец Матеја Ненадовиќ -- ја одржа својата инаугуративна седница во 1805 година. 
Разликите од сега и тогаш се големи, рече Коштуница. „Условите беа тешки, а имаше малку писмени луѓе“, истакна тој. Од 1807 година Советот на управните совети назначи 12 членови, од кои осум не знаеја да читаат и пишуваат. Од другите четворица, само двајца можеа да си го напишат името и презимето. 
Истовремено, премиерот повлече паралели со минатото, истакнувајќи ја важноста на владеењето на правото. „Државата не може да постапува како што сака“ и индивидуалци или групи да сметаат дека се надвор од законот, рече Коштуница. 
Покрај тоа, само пред 200 години Србија мораше „да се бори за својот статус“ и истовремено за зачувување на својот идентитет, рече Коштуница. 
Српското востание започна во 1804 година, поради злоделата што врз локалното население ги вршеа моќните јаничарски водачи, додека заслабнуваше централната отоманска власт. Додека бандите што ги организираа овие воени водачи пустошеа низ целата, убивајќи ги свештениците и локалните водачи во обид да наметнат јаничарска власт, Србите бегаа во шумите, каде што формираа војска од 30.000 селани и се кренаа против јаничарите. Тогаш започна времето на промените. 
Покрај вооружената борба, востаничките водачи, исто така, сакаа да формираат и модерна европска држава, подготвувајќи уставни текстови во 1805 година, 1808 и 1811 година, во кои беше утврдена поделбата на власта. Тие формираа локални административни структури, како и пошти и училишта, како и институција на високо образование која на крајот стана Белградски универзитет. 
Со овие настани Србија започна да се враќа во Европа по векови поминати како дел од Отоманската империја. Двесте години подоцна, по падот на комунизмот и неговите крвави последици, Србите повторно се најдоа на праг, овојпат на ЕУ и на НАТО. 
