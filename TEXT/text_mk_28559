15/09/2010
БЕЛГРАД, Србија -- Студентот Миладин Ковачевиќ, кој е обвинет за претепување на колега на универзитетот на кој студирал во Соединетите Американски Држави, се согласи во вторникот (14-ти септември) да се изјасни виновен и да отслужи затворска казна од две години и три месеци. „Договорот беше постигнат бидејќи мојот клиент сака да го тргне товарот од српските политичари и судството, како и српската нација“, рече адвокатот Боривоје Боровиќ. Ковачевиќ беше обвинет за нанесување „тешки телесни повреди со можни смртни последици“, при нападот врз Брајан Стајнхауер (22) во Бруклин, Њујорк. Стајнхауер се здоби со скршеници на черепот и тешка повреда на мозокот по тепачката во мај 2008 година. Ковачевиќ, исто така, е обвинет за фалсификување документи кои му дозволиле брзо да ги напушти САД по инцидентот. Како дел од договорот за признание заради добивање помала казна, на кој семејството на Стајнхауер се спротивстави, обвинителите, наводно, се откажале од овие обвиненија. Сепак, судот мора да го овласти секој евентуален договор. (Tанјуг, РТС, Бета, Б92, АП, Њујорк дејли њус - 14/09/10)
