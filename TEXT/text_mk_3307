31/05/2007
Од Зоран Николовски за Southeast European Times во Скопје – 31/05/07
Новиот проект за поправка и стабилизација на мостовите во Македонија е во тек, со финансиска поддршка од НАТО. Градежните работи ќе ги врши турското претпријатие ЦЕСАС.
Се реновираат педесет мостови. Првата фаза, која треба да заврши оваа година, опфаќа 29 мостови во пограничната област со Грција. Други 21, кои се наоѓаат во други области, ќе бидат поправени за време на втората фаза. 
Нема да бидат поправени само штетите што постојат со години, туку мостовите ќе може да издржат двапати поголема тежина од нивниот сегашен капацитет. Според експертот за цивилно инженерство Горан Марковски, државата нема да прави никакви дополнителни промени во следните 50 години. 
Проектите ќе придонесат за воспоставување на цврста патна инфраструктура, зајакнувајќи го капацитетот на Македонија за приклучување на европската патна мрежа, рече министерот за транспорт и врски, Миле Јанакиевски. 
Мостовите -- изградени во 1960-тите години со застарени методи и материјали -- беа во лоша состојба. Носечките столбови беа многу оштетени, а тротоарите беа запуштени. НАТО го финансира проектот бидејќи беше главен корисник на македнските патишта кон Косово во текот на изминатите осум години. 
Од вкупно 29 мостови избрани за првата фаза, поправките се завршени на девет. Осум други се во финални фази на реновирање, додека останатите ќе бидат финализирани до декември. 
ЦЕСАС вели дека е задоволен од постигнатиот напредок. Според градежното претпријатие, ако може да се задржи темпото, работата ќе биде завршена дури и пред декември. Сепак, локалните возачи се нестрпливи. Сега засега сообраќајот на автопатот Скопје-Велес е намален од две на една трака, што резултираше со неколку сообраќајни несреќи. 
Ова не е за првпат НАТО да помага во реконструкцијата на патиштата во Македонија. Во 2003 година Алијансата донираше 3 милиони евра за поправка на патот од Куманово до границата со Бугарија, два моста на границата со Србија и мост во близина на Демир Капија.
