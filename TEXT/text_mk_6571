10/01/2012
Мухамет Брајшори за Southeast European Times во Приштина -- 10.01.12
Експертите велат дека Косово може потенцијално да ја намали својата стапка на невработеност и зависност од увозот преку развој на земјоделскиот сектор. 
Во моментов, обработливите површини сочинуваат 53 отсто од вкупното земјиште на Косово, а шумите 41 отсто. Според податоците на Организацијата за храна и земјоделство, 741.316 ари земјиште се обработуваат, а 444.789 ари се планински пасишта. Поголем дел -- 80 отсто -- од обработливото земјиште се во приватна сопственост, и обезбедуваат егзистенцијално земјоделство за индивидуалните домаќинства.
Земјоделскиот сектор учествува со околу 13 отсто во вкупниот БДП на Косово, и сочинува 16 отсто од вкупната висина на извозот. Истиот е интегрален генератор на националното богатство, иако Косово сé уште увезува многу земјоделски производи.
Портпаролот на косовското Министерство за земјоделство и шумарство, Адил Бехрамај, изјави за SETimes дека владата сериозно ја сфаќа потребата и можностите на земјоделскиот сектор, и со години нуди субвенции.
„Од 2008 година, во целосна согласност со барањата на Европската комисија, со цел за кординирање со политиките на ЕУ“, рече Бехрамај, додавајќи дека до денес, повеќе од 27.000 земјоделци „имаа директна корист“. 
Сепак, тој признава дека развојот на секторот е сé уште во рана фаза. 
„Во неможност да почнеме порано ние почнуваме сега, [и] сме оптимисти. Земјоделството е во чекор со развојот“, вели Бехрамај. 
Но, Дардан Сејдиу, експерт по економија во партијата Ветвендосје, не се согласува. Тој изјави за SETimes дека владата не го сфаќа сериозно секторот. 
„Земјоделството во Косово е приоритет само за реториката на владата, бидејќи сега, 12 години по војната, само 1,7 отсто од буџетот се одвоени за земјоделскиот сектор. Според тоа, ова не е доволно за земја [во која] скоро 40 отсто од населението е поврзано со земјоделството“, вели Сејдиу. 
Тој вели дека не е изготвена ниту една стратегија од крајот на конфликтот за развој на секторот.
„Владата треба да ги зголеми [одвоените средства] за земјоделството во буџетот. Второ, фискалната политика мора да функционира со локалното производство како такво, да ги охрабри приватните бизниси да влегуваат во производство, и да ги охрабри земјоделците да ги развиваат своите ниви. Трето, владата треба да создаде фонд кој ќе ги субвенционира банкарските каматни стапки за бизнисите кои влегуваат во земјоделското производство... и [да спроведе] целосни мерки на трговски реципроцитет“, вели Сејдиу.
Економистот Лиридона Конушефци изјави за SETimes дека фокусот треба да биде на големите можности што ги нуди секторот. 
„Косово може да биде добар производител на млеко и млечни производи, овошје и зеленчук [и друго]. А ... владата може да најде подобар начин да им помогне на земјоделците, но исто така и да го контролира нивото на увоз -- кое во некои случаи е неразумно -- бидејќи имаме многу производи тука, а ги купуваме истите од други земји.“ 
„Сите неодамнешни влади го сметаа Министерството за земјоделство за министерство од трета рака ... Актуелниот министер [Блеранд Ставилечи] го промени тоа и ја подобри ситуацијата.“
Сејдиу вели дека фокусот на секторот мора да се приспособи. 
„Прво што треба да се направи е јасно да се дефинираат важните сектори, а еден од нив може да е лозарството. Исто така, треба да се изгради политика која ќе им помага на лозарите во пласирањето на нивниот производ на локалниот пазар и, исто така, меѓународните пазари. Тука, нашите амбасади може да помогнат со водење економска дипломатија. И, конечно, приоритет во проблемот мора да се развојните политики, а не политиката на гаснење пожар“, вели Сејдиу. 
