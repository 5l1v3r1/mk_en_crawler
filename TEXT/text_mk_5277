28/06/2010
Од Игор Јовановиќ за Southeast European Times во Белград -- 28/06/10 
Аналитичарите веруваат дека голем број позитивни настани насочени против соработката меѓу балканските држави се иницирани од кризата во ЕУ. Балканските водачи сакаат да покажат дека регионот не е зона на нестабилност. Фокусирајќи се на подобрувањето на взаемната соработка, тие се надеваат дека ќе го забрзаат приемот на целиот регион во ЕУ. 
Кулминацијата, по бројните регионални состаноци, беше министерскиот самит ЕУ-Западен Балкан во Сараево претходно овој месец. Иако нема конкретен план за асоцијацијата на Балканот со ЕУ, регионалните водачи добија ветување дека ќе пристапат во Европа откако ќе ги исполнат сите неопходни услови. 
На самитот му претходеше состанок на босанските, српските, хрватските и црногорските водачи, исто така во Сараево, и Истанбулскиот самит на турски и српски претседатели и шефот на претседателството на БиХ.
Хрватскиот претседател Иво Јосиповиќ беше во важна посета на српскиот ентитет на БиХ Република Српска и серија позитивни настани завршија со потпишувањето договор за воена соработка меѓу Србија и Хрватска на 8-ми јуни.
Професорот на белградскиот Факултет за политички науки, Предраг Симиќ, изјави за SETimes дека состаноците не биле наменети само да го претстават регионот како стабилен. 
„Во време на светски кризи, односите на Балканот секогаш се подобруваат и соработката се интензивира меѓу земјите во регионот. Сега ми се чини дека е отворен простор за многу поинтензивни балкански односи, бидејќи големите сили се претежно преокупирани со своите сопствени проблеми. Нови играчи, исто така, ќе дојдат на сцената, првенствено Турција“, рече Симиќ, поранешен амбасадор во Франција.
Политичката аналитичарка од Бања Лука Тања Топиќ се согласува. „Регионалната соработка е многу важен сегмент од целиот процес на европска интеграција“, и затоа посебно Хрватска и Србија сакаат да „ја иницираат и зајакнат регионалната соработка.“
„Некои нови фигури, исто така, се појавија на политичката сцена, подготвени да водат поразлична политика од порано. Мислам на Јосиповиќ. Јас верувам дека тој е доследен на својата политика на помирување и регионална соработка“, изјави Топиќ за SETimes. 
Симиќ и Топиќ велат дека одбивањето на Белград да го признае Косово како независна држава може сé уште да е проблем, бидејќи 22 од 27 членки на ЕУ го признаа Косово. 
„Сега Белград е полн со луѓе кои бараат одговори на прашањата во врска со Косово. Затоа Србија се соочува со голема дилема. Нејзината позиција е дека, ако биде понуден изборот „Косово или ЕУ“, Косово ќе биде приоритет. Мислам дека тој став се соочува со голем тест во моментов“, додаде Симиќ. 
Топиќ се согласува дека решавањето на косовското прашање ќе биде најтешка задача на Балканот. Таа, сепак, додава дека Белград, настрана од официјалната политика, најверојатно ќе преговара за својата европска иднина со Брисел, приватно. 
„Мислам дека Србија се движи по паралелен пат до ЕУ. Белград, барем јавно, останува доследен на својата политика на одбивање да го признае Косово. Многу други процеси се водат истовремено настрана од очите на јавноста. Тоа е другата димензија на српската политика“, вели таа.
