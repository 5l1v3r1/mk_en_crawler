23/11/2009
ПРИШТИНА, Косово -- Двете владејачки партии во Косово разговараа за смена на некои министри во владата наместо раскинување на нивниот коалициски договор, објавија локалните медиуми во понеделникот (23-ти ноември), цитирајќи неименувани извори. Високи претставници од Демократската партија на Косово (ПДК) и нејзиниот партнер, Демократската лига на Косово (ЛДК), се состанаа во четвртокот, поттикнувајќи гласини дека коалицијата се растура. 
ПДК брзо објави демант, но, наводно, партијата му поставила неколку барања на својот коалициски партнер. Првото, наводно, е ЛДК да се откаже од плановите за формирање сојуз со опозициските партии за вториот круг од локалните избори во декември. Второто се однесува на барањето на ЛДК да вклучи и други партии во централно-левичарската коалиција. Третото е за смена на министри. ЛДК, наводно, се согласила да го разгледа само последното барање.
ПДК и ЛДК, исто така, излегоа со различни ставови околу тоа кој треба да го води Министерството за европска интеграција, кое ќе биде наскоро формирано. (Коха Диторе, Кохавижн, РТК, Телеграфи - 23/11/09)
