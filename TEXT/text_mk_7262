09/10/2012
Сафет Кабашај за Southeast European Times во Приштина -- 09.10.12
Големи се надежите во Косово дека Европската комисија (ЕК) в среда (10-ти октомври) ќе усвои позитивна физибилити студија, која ќе го отвори патот за земјата да отпочне преговори со ЕУ за Спогодба за стабилизација и асоцијација. Но, некои предупредуваат дека студијата, исто така, ќе вклучи и значителни недостатоци на Косово во голем број области. 
„Студијата е клучна за процесот на интеграција во ЕУ, бидејќи претставува прв официјален чекор на нашиот пат кон Унијата и му овозможува на Косово да влезе во договорни односи со неа“, рече за SETimesФлора Цитаку, министерка за европска интеграција.
Цитаку рече дека очекувањата се оти студијата ќе истакне дека Косово се движи напред. „Има вистински напредок во сите области што се однесуваат на политичките и економските критериуми, европските стандарди и судството“, рече таа.
Но, многу експерти очекуваат дека ЕК ќе ги вклучи во студијата и претходните бројни критики.
„Корупцијата, организираниот криминал, политизираното судство, недостигот на судски реформи, како и владеење на правото ќе бидат повторени во физибилити студијата и, сигурно, со прилично критичен тон“, рече Фатмир Цури, програмски директор за европска интеграција во Фондацијата Граѓанско општество.
Косово постигна одреден напредок, но останува да се направи уште многу, според Муамер Пајазити, професор на Универзитетскиот колеџ институт за политички и европски студии.
„Она што треба да се направи е ефикасна борба против корупцијата и организираниот криминал, како и судски, административни и изборни реформи“, рече Пајазити за SETimes.
„И покрај ентузијазмот и оптимизмот на властите, Косово е далеку од почитување и спроведување на стандардите на ЕУ и принципите кои ја одредуваат демократската и институционалната стабилност“, рече тој.
Косово се соочува со единствени предизвици во однос на регионалните земји, со оглед на тоа што пет земји-членки на ЕУ сé уште не го признаваат.
Цитаку рече дека е убеден оти петте земји ќе покажат реалистичен и прагматичен пристап, во согласност со 22-те други земји на ЕУ кои го поддржуваат процесот на интеграцијата на Косово во ЕУ.
„Косово веќе има опција модус вивенди да ги надмине конкретните формални пречки за тоа како се претставува. Врз основа на тоа, јас не верувам дека ќе биде присутна некоја суштинска пречка да го блокира целиот процес“, рече Цитаку.
Но, Цури рече дека е скептичен оти петте земји ќе ја променат својата позиција.
„Дури и со позитивен исход од ЕК, ќе биде тешко за Косово да дојде во позиција да потпише договор (со ЕУ) сé додека има поделби во блокот за признавање на Косово како држава“, рече Цури.
За разлика од тоа, Пајазити тврди дека не очекува петте земји да одиграат негативна улога.
„Сериозните пречки ќе се појават во финалната фаза, кога Косово ќе се доближи до членство во ЕУ“, рече Пајазити.
