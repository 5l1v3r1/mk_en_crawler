24/06/2010
БРИСЕЛ, Белгија -- Комитетот за надворешна политика на Европскиот парламент во средата (23-ти јуни) усвои две резолуции за Албанија и Косово и нивните процеси на интеграција. Онаа за Албанија беше едногласно прифатена. Истата го поздравува напредокот на земјата, но повикува на поголеми напори во борбата против корупцијата, која и понатаму претставува „сеприсутен проблем“. Истата повикува и на решение за долготрајниот политички ќор-сокак во Тирана. Премиерот Сали Бериша ја опиша како „историски“ документ во процесот на визната либерализација на земјата во ЕУ.
Другата резолуција ги повикува земјите-членки на ЕУ кои не ја признале независноста на Косово да го сторат тоа. Истата ги повикува локалните власти и ЕУЛЕКС да покажат конкретни резултати во борбата против корупцијата и организираниот криминал, вклучително и случаите на високо ниво. Иницијативата, исто така, го поддржува вклучувањето на Косово во процесот на визната либерализација со ЕУ. (Кохавижн, Телеграфи, Топ ченал, ВоА, Лајмифундит, Балкан веб, Алсат - 23/06/10)
