10/02/2009
Од Пол Чикои за Southeast European Times во Букурешт -- 10/02/09
Телефонскиот повик на крајот од минатиот месец од поранешниот шеф на романската Надворешна разузнавачка служба (СИЕ), Клаидиу Сафтои, во телевизиска емисија, ја обнови тековната дебата за мешањето на романските тајни служби во политиката. Сафтои рече дека за време на неговиот мандат како претседателски советник, претседателот Трајан Башеску открил дека ја знае содржината на телефонскиот разговор помеѓу водачот на опозициската Социјалдемократска партија (ПСД), Мирчеа Џоана, и поранешниот шеф на државата, Јон Илиеску.
„Дознав за политичките интервенции од илегалните прислушувања пред една или две години од претседателот на Романија, кој рече дека знае за што зборувале Илиеску и Џоана“, рече поранешниот шеф на СИЕ. 
Во бурата што уследи, Сафтои се обиде да ја промени својата изјава и рече дека претседателот не му ја открил оваа информација директно нему, туку тој ја извлекол од изјавите на Башеску за медиумите.
Кабинетот на претседатело брзо реагираше. Портпаролот на Башеску, Валериу Туркан, ги негираше наводите и рече дека Башеску ќе го тужи Сафтои за неговите „невистинити и неодговорни изјави“. 
„Ако има луѓе кои тврдат дека добиле информации во врска со политичкиот или приватниот живот на романските граѓани, позицијата на претседателот е следнава: тие лица се виновни за [криење на извршено кривично дело]“, рече портпаролот, нагласувајќи дека Башеску е првиот претседател што именуваше опозициски водачи да раководат со СИЕ и Романската разузнавачка служба (СРИ). Двете агенции, исто така, негираа дека прислушувале вакви повици.
„Нека се засрамат“, коментира Илиеску. „Се надевам дека г-дин Сафтои греши“, рече Џоана. 
Ова не е прва изјава на Сафтои дека разузнавачките служби ја нарушуваат приватноста на граѓаните. Пред една година, како директор на СИЕ, тој сведочеше пред парламентарна комисија дека неговата агенција прислушувала телефонски разговори врз основа на потерница издадена од обвинителството.
Законите й забрануваат на СИЕ да прислушува телефонски разговори во Романија, освен преку нејзиниот домашен пандан, СРИ, и само со налог на судија, а не на обвинител. Иако Сафтои го повлече своето тврдење, скандалот што уследи стави крај на неговиот близок однос со Башеску и го принуди да даде оставка. 
Последниот скандал се случува во време на јавна дебата за Законот 298/2008 во врска со телефонските разговори, смс-пораките и имејлите. Според законот, почнувајќи од 20-ти јануари, сите телефонски претпријатија мора да ги чуваат следниве податоци шест месеци: идентитетите на повикувачите и примателите, нивните локации, времето на телефонскиот разговор и неговото траење. 
Почнувајќи од 15-ти март, интернет провајдерите ќе мора да ги чуваат аналогните податоци во врска со сите имејли. 
Владините агенции имаат достап до сите податоци при истражување кривично дело. Критичарите се плашат дека законот ќе ги поткопа граѓанските слободи.
