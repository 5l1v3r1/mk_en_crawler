15/05/2009
(Ројтерс, News.bg, Новинска агенција Фокус, Новините, Софија ечо, Dnevnik.bg, Meдиапул - 15/05/09; Светска банка, Новините - 14/04/09)
Светската банка во четвртокот (14-ти мај) одобри заем во висина од околу 150 милиони евра за Бугарија, со цел поддршка на здравствените и образовните реформи и мерките за помагање на вработувањето во време на зголемени економски ризици. 
„Бугарија сака да го забрза приближувањето на животниот стандард до оној на своите европски соседи на среднорочен план, и покрај актуелниот економски пад, а зголемената продуктивност лежи во срцето на оваа агенда“, рече директорката на банката за Централноевропските и балтичките земји Орсалија Каланцопулос. 
Новиот заем е трет и последен во серијата заеми за инститиционалните реформи во социјалниот сектор предвидени во целокупната стратегија на банката за Бугарија, за периодот 2007-2009 година. 
Мерките поддржани од оваа програма за социјалниот сектор се очекува да помогнат во поставување на основата „за зголемено производство ... подобра инвестициска клима и поефикасен здравствен и образовен систем и систем на социјална помош“, рече Каланцопулос.
Најновите меѓународни проценки покажаа дека образовните резултати во Бугарија се пониски во споредба со другите земји на ЕУ. Покрај ова, иако земјата има намалување на образованото население за 25 отсто во периодот помеѓу 1992 и 2005 година, процентот на учениците кои го напуштаат средното образование е скоро трипати поголем отколку во другите нови членки на Унијата.
Затоа, новиот заем ќе ги поддржи мерките за подигање на квалитетот на образованието во Бугарија, делумно со подобрување на управувањето со училиштата и екстерната проценка на постигнувањата на учениците. 
Програмата, исто така, има за цел да й помогне на Бугарија во спроведувањето на реформите во здравствениот сектор, кои треба да го направат системот финансиски одржлив, да отворат простор за подобрување на квалитетот на услугите и за рационализирање на политиката на купување и надомест за лековите.
Покрај ова, новиот заем ќе помогне во создавањето нови можности и иницијативи за поединците да се приклучат на пазарот на труд и придвижувањето кон попродуктивни работни места, се вели во изјавата на Светската банка. 
Иако невработеноста во Бугарија падна на рекордно ниски нивоа во 2008 година, стапката на вработеност останува ниска во споредба со повеќето земји на ЕУ и далеку под целната граница на блокот од 70 отсто до 2010 година. Очекуваниот економски пад како резултат на светската финансиска криза може негативно да се одрази на напорите на Бугарите за наоѓање работа, истакна банката.
Заемот одобрен во четвртокот има период на достасување од 17 години, вклучително и петогодишен грејс период, се вели во изјавата на банката.
Во неа, исто така, се цитира менаџерот на институцијата за земјата во Софија, Флориан Фихтл, дека „реформите во социјалниот сектор поддржани со овој заем ... се надополнети со други мерки, за да се амортизира директното социјално влијание на економската криза“.
Новите официјални бројки покажуваат намалување на економијата во земјата за 3,5 отсто во првото тромесечје од оваа година, од истиот период во 2008 година. 
