19/05/2011
Од Душан Телесковиќ за Southeast European Times во Белград – 19/05/11
Србија и ММФ оваа недела се состанаа да ги изготват деталите од т.н. превентивен договор, кој се очекува да биде постигнат до есен, откако стенд-бај заемот на Србија истече минатиот месец. Според превентивниот договор, Србија ќе има пристап до средствата на ММФ само во случај да й бидат потребни, а експертите на ММФ ќе го интензивираат следењето на српските финансии и ќе обезбедат советничка помош за властите во реформата на пензискиот систем, образованието, здравството, фискалната политика и јавните трошоци. 
„Добро е што постои консензус во врска со потребата за ваков нов модел во Србија, но процесот бара енергични реформи. Накусо, овие реформи вклучуваат отпочнување на раст во приватниот сектор со подобрување на бизнис климата, зголемување на ефикасноста, како и намалување на прекумерните трошоци во јавниот сектор“, рече претставникот на ММФ во Белград, Богдан Лисоволик. 
„Би било добро да продолжи соработката со ММФ. Србија треба да го зголеми интегритетот на својата меѓународна економија и ваков вид договор со ММФ сигурно ќе помогне во тоа“, рече Јуриј Бајец, советник за економија на премиерот Мирко Цветковиќ. 
Бајец потврди за SETimes дека Србија претпочитува превентивен договор.
„Ако продолжите со негативните тенденции, особено кога станува збор за инфлацијата, во банкарскиот систем и јавните финансии, несигурно е дали ММФ ќе биде подготвен за превентивен договор“, рече за SETimes економскиот експерт Владимир Глигоров од Институтот за меѓународни економски студии во Виена. 
Исто така, постои загриженост дека со приближувањето на изборите во мај 2012 година владата може да посегне по средствата на ММФ за да ја зголеми својата поддршка во анкетите на јавното мислење, можност за која Лесоволик вели дека може нема да биде проблем ако сите политички партии се согласат околу потребата за здрава економска политика. 
Бајец вели дека како и насекаде во светот, владата е понаклонета на трошење во изборна година, и затоа тој повикува сметката на буџетскиот систем и новосоздадената институција фискален совет да го контролираат спроведувањето на законите. 
„Веќе дефиниравме дека јавниот долг не треба да надмине одредено ниво на БДП и беше договорено дефицитот да изнесува помалку од 4,1 отсто“, истакнува тој.
Глигоров смета дека договорот со ММФ нема да ги врзе рацете на владата, барем не до изборите, ако програмата започне наесен. 
„Потоа владата може да ги претстави новите аранжмани како успех. Конечно, не е сигурно дека има пари за купување на изборите, без оглед на тоа дали има програма со ММФ или нема“, рече тој. 
