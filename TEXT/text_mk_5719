25/05/2011
(Блиц, Еуопсервер, Еурактив, Дојче веле, новинска агенција ФОКУС - 25/05/11; Бета, Б92, Emg.rs, РТТ Њус, Poland.pl, ДПA - 24/05/11)
Српскиот претседател Борис Тадиќ нема да присуствува на престојниот самит на Централна и Југоисточна Европа оваа недела ако Косово учествува на еднаква основа со другите држави од регионот, објави претседателскиот кабинет во вторникот (24-ти мај). 
Косово прогласи независност од Србија во февруари 2008 година, и покрај силното противење на Белград за овој потег, и досега е признаено како држава од 75 држави во светот, вклучително и Соединетите Американски Држави. Полска и повеќето земји од ЕУ, исто така, го сторија тоа. 
Петте членки што не го признаваат се: Кипар, Грција, Романија, Словачка и Шпанија. 
Полска ја покани косовската претседателка Атифе Јахјага да ја претставува својата земја на дводневниот самит, кој ќе биде отворен в петок во Варшава. На истиот ќе учествуваат вкупно околу 20 водачи од регионот, како и американскиот претседател Барак Обама, кој ќе ја заврши својата европска турнеја со официјална посета на Полска.
На форумот домаќин ќе биде претседателот Бронислав Коморовски, околу еден месед пред неговата земја да го преземе шестмесечното претседавање со ЕУ од Унгарија на 1-ви јули.
Самитот ќе биде место за состаноци очи в очи меѓу регионалните водачи и Обама.
Српската позиција е дека Косово мора да биде претставено од УНМИК на меѓународни конференции и настани. Истата ги бојкотира оние на кои поранешната покраина добива ист статус како другите учеснички.
Некои од типичните дипломатски трикови што се користат за обезбедување присуство на двете земји на вакви форуми во последниве години, се истите да се одржуваат без изложување на националните знамиња или титулите на официјалните претставници што на нив учествуваат. 
Останува нејасно дали ова ќе биде случај и со настанот во Полска. Извештајот на АП од среда покажува дека полските власти се согласиле со условот што го постави Словачка, која побара државните симболи на Косово -- вклучително и националното знаме и грб -- да не бидат изложени за време на состанокот, и Јахјага нема да потпише никаква финална декларација на самитот.
Но, кабинетот на полскиот претседател не потврди дали барањето на Словачка е прифатено. 
Србија се надева дека ќе биде признаена како официјална кандидатка за ЕУ и евентуално ќе добие датум за почеток на разговорите за членство со Унијата за време на мандатот на Полска на чело на блокот од 27 држави, кој завршува на 31-ви декември. 
Со оглед на таа цел и фактот дека настанот се одржува во Полска, самитот оваа недела е од клучна важност, белградскиот весник  Блиц ја цитираше изјавата на висок функционер.
„Дојде време политиката на владата да се преиспита со цел да се најде покреативно решение“, рече Соња Лихт, шефица на Советот за надворешна политика во Министерството за надворешни работи на оваа балканска земја. „Тоа решение мора да го почитува фактот дека околностите, во меѓувреме, се измениле. Почнавме дијалог со Косово и го прифативме како страна во преговорите. Потребни се похрабри и порешителни чекори.“ 
Советникот на Коморовски за меѓународни односи, Роман Кузниар, рече дека неговата земја „го почитува“ ставот на Србија за прашањето, додека полскиот министер за надворешни работи, Радек Сикорски, го повика Белград да „покаже дека ги надмина демоните од минатото“.
„Косово, колку што ми е мене познато, е моментно признаено од 75 држави, вклучително и Полска и многу членки на ЕУ. Значи, нема причина да не се покани претставник на Косово“, бриселскиот новински портал Еуопсервер ја цитираше неговата изјава.
