15/07/2005
(Блиц - 15/07/05; AП, ДПА, Радио Б92 - 14/07/05)
Српскиот претседател Борис Тадиќ во четвртокот (14-ти јули) го повика клучниот обвинет за воени злосторства, Ратко Младиќ, да му се предаде на Меѓународниот кривичен трибунал за поранешна Југославија (МКТЈ). Ако поранешниот воен командант на босанските Срби не го стори тоа, српските власти „треба да си ја завршат својата работа“ и да го уапсат и екстрадираат во Хашкиот трибунал, додаде Тадиќ. 
Младиќ е обвинет од страна на МКТЈ по повеќе точки за злосторства против човештвото и прекршување на законите и обичаите на војувањето за неговата наводна вмешаност во воените злосторства извршени за време на конфликтот 1992-1995 година во Босна и Херцеговина. Тој, исто така, се соочува со две точки од обвинението за геноцид, за, помеѓу другото, неговата наводна улога во масакрот во Сребреница во 1995 година. Младиќ, кој првично беше обвинет во 1995 година заедно со поранешниот водач на босанските Срби, Радован Караџиќ, исчезна по завршувањето на војната. Нашироко се смета дека тој се крие во Србија. 
Владата на српскиот премиер Воислав Коштуница во последниве месеци вети дека ќе ги уапси и екстрадира во Хаг сите лица барани од страна на МКТЈ кои ќе бидат пронајдени на српска територија и кои одбиваат да се предадат. Целосната соработка со МКТЈ претставува клучниот услов што Србија и Црна Гора и другите поранешни југословенски републики вклучени во балканските конфликти во 1990-тите мора да го исполнат за да изградат поблиски врски со ЕУ и НАТО. 
Во своето обраќање на состанокот на неговата Демократска партија во четвртокот, Тадиќ рече дека неговата земја мора да ги исполни меѓународните обврски, истакнувајќи дека додека Младиќ се наоѓа на слобода, Србија и Црна Гора нема да се придвижи напред по патот кон Европа. 
Обвинетите од страна на МКТЈ не смеат да се величат, додаде тој, повикувајќи ја јавноста да се помири со воените злосторства извршени во име на српскиот народ. Земјата мора да се фокусира на реформите што мора да ги имплементира за да осигури подобра иднина за следните генерации, рече Тадиќ. 
Неговата изјава се совпаднаа со посетата на холандскиот министер за надворешни работи, Бернард Бот, на Белград во четвртокот. Бот, исто така, й препорача на Србија да ги исполни своите обврски кон МКТЈ за да може да постигне напредок во својата кандидатура за влез во ЕУ. 
„Предавањето на Младиќ на Хашкиот трибунал претставува основен услов“, рече Бот по разговорите со министерот за надворешни работи на Србија и Црна Гора, Вук Драшковиќ. „Тоа претставува знак дека властите ... ги прифаќаат вредностите и нормите на кои се заснова ЕУ.“ Ако не ги изведат обвинетите пред лицето на правдата, тоа ќе биде знак дека недостасува „посакуваното ниво на политичка стабилност“, германскиот весник „Дојче Пресе-Агентур“ го цитира Бот. 
Во април ЕУ даде зелено светло за започнување на разговорите за Договорот за стабилизација и асоцијација со Србија и Црна Гора. Процесот се очекува да започне оваа есен. 
„Ова претставува морално прашање од највисок приоритет за Европа и за нас; сé во врска со нашата иднина зависи од ова“, рече Драшковиќ. Тој се согласи со Бот дека екстрадицијата на Младиќ во Хашкиот трибунал е клучна за изгледите на Србија и Црна Гора за евроатланска интеграција. 
