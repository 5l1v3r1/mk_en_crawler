16/11/2010
ЗАГРЕБ, Хрватска -- Банката за меѓународни порамнувања со седиште во Швајцарија (БИС) го одби барањето да посредува во спорот меѓу Хрватска и Словенија во врска со штедните влогови во странска валута на Хрватите, кои беа чувани во сега веќе непостоечката словенечка Љубљанска банка (ЉБ), објавија локалните медиуми во понеделникот (15-ти ноември). БИС, наводно, не верува оти може да постигне нешто повеќе, откако нејзините напори за посредување меѓу јуни 2001 и септември 2002 година се покажаа неуспешни. Минатиот месец словенечкиот премиер Борут Пахор и неговата хрватска колешка Јадранка Косор одлучија да побараат од БИС да се обиде повторно. Хрватскиот министер за надворешни работи, Гордан Јандроковиќ, потврди дека одговорот е добиен, но одби да коментира за неговата содржина. (ХРТ, Хина, Вечерњи лист, Пословни дневник - 15/11/10)
