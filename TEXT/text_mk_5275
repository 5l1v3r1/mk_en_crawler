29/06/2010
Од Пол Чикои за Southeast European Times во Букурешт – 29/06/10
На повеќе од 1,3 милиони државни службеници ќе им бидат намалени платите за 25 отсто в четврток (1-ви јули), како дел од владините мерки на штедење. Со надеж дека ќе го зајакне ослабениот буџет на земјата за 2 милијарди евра годишно, владата во саботата, исто така, одлучи да го зголеми ДДВ од 19 на 24 отсто. 
Романскиот Уставен суд во петокот го отфрли планот за намалување на пензиите за 15 отсто, поради што министрите организираа итен состанот за изнаоѓање алтернативни мерки. Резултатот беше -- зголемување на ДДВ.
Судот ги прогласи за неуставни законите кои предвидуваат целокупно намалување на пензиите и кратењата на специјалните пензии и ги испрати назад во парламентот на ревизија.
Околу 180.000 Романци -- поранешен воен персонал, судии, пилоти, дипломати, пратеници и парламентарни службеници -- добиваат т.н. специјални пензии. Повеќе од 8.000 од нив добиваат високи пензии, просечно по 1.400 евра месечно, за разлика од 150-те евра што ги добива еден просечен пензионер. 
Но, деветмина судии го поддржаа законот за намалување на платите на државните службеници за четвртина и повторно пресметување на другите специјални пензии. 
„Платите и другите надоместоци се врзани за иднината; пензиите се феномен од минатото, тие не можат да се менуваат, тие се однапред определени“, објасни еден од судиите. 
Но, зголемувањето на ДДВ ќе ја намали куповната моќ, предупредуваат трговците, при што цените се очекува да скокнат за 8 отсто, што може да доведе до пропаѓање на многу мали фирми.
„Јас сум разочаран. Ова не е добра мерка за Романија“, рече министерот за финансии, Себастијан Владеску. Во услови на општа атмосфера на недоверба по одлуката на судот, националната валута достигна рекордно ниско ниво наспрема еврото во понеделникот.
„Пониски плати, повисоки цени, не може да биде подобро! Ние сме двојно погодени!“, рече државниот службеник Алекс Предеску (30) за SETimes. „Една од последиците на оваа тешка ситуација: јас сериозно размислувам да го напуштам теренот и да се свртам кон приватниот сектор бидејќи ова полека станува прашање на преживување.“ 
„Нашата солидарност во овие времиња треба да биде придружена од здравиот разум на владата што се однесува до обемот на кратењата на платите -- 25 отсто е далеку повеќе од тоа“, рече 32-годишната професорка по француски јазик Флорента Ватаману. „Највеќе не плаши тоа што сме убедени оти овие мерки нема да бидат привремени, како што тврдат сега.“
Опозицијата остро го критикуваше зголемувањето на ДДВ, кое го окарактеризира како „недоволно, неефикасно и оптоварувачко“. 
„Ова беше последното поттурнување што ја фрли земјата во амбис. Зголемувањето на ДДВ ќе го закопа целосно приватниот сектор“, рече водачот на главната опозициска партија на социјалдемократите, Виктор Понта.
