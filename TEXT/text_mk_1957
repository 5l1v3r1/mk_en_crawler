30/11/2004
(ФТ, Интернешнал хералд трибјун, Зиарул Финансиар - 30/11/04; ОБСЕ, АФП, АП, ДВ, Ројтерс, СНН, Медиафакс - 29/11/04; ББС - 28/11/04)
Набљудувачите на ОБСЕ во понеделникот (29-ти ноември) побараа од романските власти да ги испитаат сите наводи за изборни нерегуларности на претседателските и парламентарните избори во земјата. 
Резултатите што ги објави Централното изборно биро врз основа на 70 отсто од пребрајаните гласови покажуваат дека премиерот Адријан Настасе освоил 40,24 отсто од гласовите, со што води со 6,5 отсто пред својот главен противкандидат за претседател, Трајан Басеску, кој освоил 33,89 отсто од гласовите. Тие двајцата ќе се соочат во вториот круг на изборите на 12-ти декември. 
Сојузот помеѓу Социјалдемократската партија (ПСД) на Настасе и Хуманистичката партија (ПУР) освои 35,95 отсто од гласовите на парламентарните избори, само 4,5 отсто повеќе од центристичкиот сојуз помеѓу Демократската партија (ПД) на Басеску и Национал-либералната партија (ПНЛ), кој освои 31,44 отсто од гласовите. 
„И покрај тоа што се чини дека демократскиот изборен процес во Романија се зацврсти уште повеќе, се појавија некои процедурални прашања во врска со укинувањето на гласачките карти“, рече амбасадорот Стивен Неш, шефот на тимот на ОДИХР, кој ги следеше изборите. „Во контекст на овие конкурентни избори, ова може потенцијално да влијае на довербата на јавноста.“
Романските десничарски групи сметаат дека за околу пет отсто од гласовите влијание имала употребата на налепниците прицврстени на пластифицираните идентификациони карти, кои може лесно да се отстранат. Во минатото, според ББС, Романците гласале со картонски идентификациони карти, на кои бил ставан печат по гласањето. 
Набљудувачите на ОБСЕ/ОДИХР велат дека не добиле „никакви уверливи информации“ за тоа зошто тој метод е укинат за овие избори. „Ова, заедно со можноста за гласање на кое било избирачко место, остава простор за повеќекратно гласање. Сите вакви наводни проблеми треба целосно да бидат решени преку соодветни административни и судски процеси.“ 
АФП го цитира извештајот објавен во понеделнико во романскиот дневен весник Eвенментул Зилеи, во кој се обвинува дека социјалистите „користеле цел арсенал“ мерки за да ја осигурат победата. 
„Про демократија“, главната романска група за граѓански права, која, наводно, распореди илјадници набљудувачи на гласачките места низ целата земја, објави дека „е преплавена од приговори за нерегуларности“. Таа, исто така, наведува случаи на пренесување на гласачите од едно избирачко место до друго, со што е овозможено повеќекратно гласање. 
Претседателот на „Про демократија“, Кристијан Парвулеску, рече дека неговата група планира да се повлече од вториот круг на претседателските избори „во знак на протест поради недостатоците во романскиот изборен систем“. 
„Нерегуларности, меѓу кои и некои од криминална природа, се пријавени скоро од сите оддели“, рече Јоан Онисеи, висок претставник на сојузот ПД-ПНЛ. „Ние веќе ја информиравме полицијата и обвинителите во неколку градови и чекаме Централното изборно биро да ги анализира приговорите“, додаде тој. 
