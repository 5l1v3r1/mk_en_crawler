30/10/2008
Од Валентина Поп за Southeast European Times во Букурешт – 30/10/08
Романската политика во врска со природниот гас се вжештува еден месец пред општите избори. Во средата (29-ти октомври) делегација од рускиот гасен гигант „Газпром“ се состана со претставници на романскиот „Трансгаз“ во Букурешт. Покрај сместувачките капацитети и увозот на романски природен гас, тие разговараа за „создавање нови транзитни капацитети на романска територија“ -- алузија на евентуалното насочување на Јужен тек низ Романија. Двете страни се согласија да се состанат повторно во декември. 
Министерот за економија и финансии, Варујан Восгаријан, на 23-ти октомври изјави дека ако биде поканета Романија ќе се приклучи на проектот на „Газпром“ Јужен тек. Експертите сметаат дека Јужен тек е ривал на гасоводот поддржан од САД и ЕУ Набуко -- кој досега беше јасен избор на Романија во поглед на енергетската диверзификација.
Изјавата на Возгаријан е спротивна на позицијата на претседателот Трајан Башеску: тој силно го поддржува Набуко и го отфрла Јужен тек со цел да се намали зависноста од рускиот енергетски дотур.
Ова нема да биде прво несогласување помеѓу Башеску и владејачката Национал-либерална партија (ПНЛ). Во јуни 2006 година премиерот Калин Попеску Таричеану и тогашниот министер за одбрана, Теодор Атанасиу, објавија дека Романија ќе се повлече од Ирак. Најавата не резултираше со ништо друго освен со смена на Атанасиу. 
Но, на енергетскиот фронт, ПНЛ може да се покаже поуспешна. Таа се потпира на лутината на народот поради зголемените цени на гасот, кои социјалистичката опозиција ги прикажува како последица на конфронтирачката политика на Башеску кон Русија.
Како што истакнува аналитичарот на Фондацијата Џејмстаун: „Газпром умешно го избра времето на својот потег за да ја одвлече Романија од проектот Набуко“ еден месец пред изборите.
ЕУ не сака да го прикаже Јужен тек како конкурент на Набуко, велејќи наместо тоа дека двата се „комплементарни“. Сепак, двата гасовода ќе повлекуваат од истите касписки резерви.
Друга последица од приоѓањето на „Газпром“ на Букурешт, е зголемената руска способност да извлекува концесии од земјите кои веќе се пријавија за Јужен тек, особено јужниот сосед на Романија, Бугарија. Таа сака да го поседува делот од Јужен тек кој треба да поминува низ нејзината територија. 
Генералниот директор на „Трансгаз“ Јоан Русу рече дека Романија е посоодветна од Бугарија за Јужен тек, поради тоа што не бара сопственост над својот дел од гасоводот. Тој рече дека „Трансгаз“ ќе биде задоволен да соработува со романскиот дел и да ги наплаќа транзитните приходи.
И покрај тоа што Бугарија изрази уверување дека изградбата на Јужен тек ќе го следи првичниот договор, „Москва сега го користи Букурешт да изврши притисок врз Софија да попушти за прашањето на сопственоста над гасоводот“, пишува Сокор. 
Официјалниот став на „Газпром“ е дека тој не ја отфрла можноста Романија да биде замена за Бугарија, објави Њусин.
