28/12/2005
АНКАРА, Турција -- Обвинителите започнаа истрага во врска со изјавата на еден член на Европскиот парламент, чекор кој би можел уште повеќе да ги залади односите помеѓу Турција и ЕУ. Јоос Лагендијк, парламентароцот од холандските „зелени“, кој ја предводи Комисијата за Турција на Европскиот парламент, е обвинет дека им посочил на новинарите оти е можно турската војска да ги провоцирала судирите со курдските бунтовници во обид да ја докаже својата важност. Лагендијк ќе биде суден за навреда на војската, кривичен прекршок според новиот турски Кривичен законик. 
Во другите вести, кипарскиот министер за надворешни работи, Георге Јакову, предупреди дека Турција би можела да се соочи со проблеми во своите напори за членство во ЕУ ако продолжи со забраната на влезот за кипарските бродови и авиони на својата територија. Анкара вети дека ќе ја укине забраната кога ќе започне разговори за пристап со ЕУ оваа година. 
Исто така во вторникот, турскиот претседател Ахмет Неждет Сезер, ја заврши дводневната посета на Каиро со потпишување на договор за слободна трговија со Египет. Договорот, кој се подготвува десет години, има за цел тројно да ја зголеми сегашната трговска размена од една милијарда американски долари. (НТВ - 28/12/05; АП, Ројтерс, Turks.US, TurkishPress.com - 27/12/05)
