17/01/2013
Линда Карадаку за Southeast European Times во Приштина – 17.01.13
Оставката на косовскиот министер за финансии, Бедри Хамза, не се очекува да ги промени финансиските политики на оваа балканска држава, велат аналитичарите.
Хамза поднесе оставка во понеделникот (14-ти јануари) од семејни и лични причини, според соопштението за медиумите во кое се искажуваат пофалби за, како што Хамза го нарече, својот успех како министер – зачувувањето на макроекономската стабилност и завршувањето на обврските од стенд-бај програмата што Косово ја има со ММФ.
„Исполнувањето на овие обврски не само што го овозможи одобрувањето средства од Светската банка и ММФ, туку и резултираше со тоа што Косово стана најуспешна земја во регионот во поглед на макроекономската стабилност и економскиот раст“, рече Хамза. 
 Не е назначен негов заменик.
Ибрахим Реџепи, извршен директор на Косовскиот центар за стратешко и социјално истражување, изјави за SETimes дека министерот за финансии има мала улога во одредувањето на економските политики и служи првенствено како „благајник на државата“.
Промената во раководството ќе има мало влијание врз финансиската ситуација на земјата, рече тој.
Авни Зогиани, извршен директор на косовската невладина организација Коху (Крени го гласот!) вели дека според него Хамза ќе заврши во Косовската централна банка или ќе ја преземе клучната улога во Демократската партија (ПДК), предводена од премиерот Хашим Тачи.
„Ова, исто така, создава простор за ПДК да започне со одредени промени во владата и да го прими ААК (Сојузот за иднината на Косово на Рамуш Харадинај) во коалиција, што според сè изгледа, ќе се случи“, рече Зогиани за SETimes.
Хамза на ја отфрли можноста за гувернерското место во централната банка.
„Сè уште не сум аплицирал. Позицијата е отворена за апликации уште една недела. Дефинитовно ќе одлучам во текот на тој период“, изјави Хамза за новинарите во вторникот.
Но, Мерита Мустафа, програмски менаџер во Косовскиот демократски институт/Трансперенси интернешнал, рече дека сите играчи, вклучително и во парламентот и другите државни механизми треба да се ангажираат и мобилизираат за вистинска контрола на јавните финансии, и покрај последните настани.
„Зошто да не се вклучат дури и обичните граѓани (да се ангажираат и мобилизираат), кои секој ден го полнат државниот буџет со своите даноци“, рече Мустафа за SETimes.
Мустафа истакна дека Министерството за финансии управува со финансиите, но нема големо влијание врз намалувањето на нивото на корупција. 
„Владата е таа што носи одлучи и може да направи повеќе за борба против корупцијата. Владата може да донесе одлука да го зголеми буџетот за институциите што имаат надлежност да се борат против корупцијата, институциите што имаат итна потреба да бидат зајакнати и, исто така, може да преземе и дополнителни мерки за спроведување реформи“, рече таа за SETimes.
