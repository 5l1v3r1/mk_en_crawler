08/06/2009
Од Ема Ковач за Southeast European Times во Сараевo – 08/06/09 
Муслиманско-православниот судир во Босна и Херцеговина (БиХ) доби мирен, но контроверзен крај, откако исламската заедница плати за преместување на православната црква од местото каде што беше уништена џамија во конфликтот во БиХ.
Во изминатите години, живописната општина Дивич во Република Српска (РС), на 100 километри оддалеченост од Сараево, беше претежно муслиманска. Според пописот од 1991 година, околу 1.360 муслимани живееја во општината, која брои вкупно 1.388 жители. Но, за време на конфликтите во 1990-тите, Србите го преименуваат градот во Св. Стефан. Неговото население сега го сочинуваат околу 300 до 400 луѓе, од кои сите се Босанци кои избегале за време на конфликтот.
Со години повратниците ја искажуваа својата ужаснатост поради изградбата на православна црква во 1996 година врз темелите на џамијата Дивич, која беше уништена четири години претходно. Исламската заедница сакаше црквата да биде отстранета, отфрлајќи ги другите предлози, како што е доделување земјиште во близина за нова џамија или едноставно поставување на минаре на постојната зграда со цел истата да се трансформира.
Требаше да поминат години за да се изнајде решение. Најразлични нивоа на власта и меѓународната заедница соработуваа меѓусебе за изнаоѓање компромис минатиот март. Исламската заедница плати околу 194.000 евра за преместување на православата црква Св.Стефан Архангел во Младевац, на помалку од еден киломатар оддалеченост. 
„Никогаш не мислев дека ќе видам како се гради црква на темелите на една џамија, но тоа се случи, а сега кога тука ... повторно ќе има џамија, не ми смета да заминам на другиот свет“, рече Адем Хаџиавдиќ, Босанец и најстар жител на Дивич.
Потребни беа неколку денови за да се транспортира црквата со камион. Муслиманите од Дивич сега собираат пари за реконструкција на џамијата, која некои велат дека датирала од 16-тиот век. Старата џамија, со нејзиното огромно минаре, беше пример на класична босанска архитектура.
„Ова е добар знак за босанските повратници, но исто така и порака за сите дека со стрпливи преговори многу прашања може да се решат“, рече Мустафа Ефендија Мухаремовиќ.
И покрај помирувањето, сé уште постојат одредени критики меѓу муслиманите кои веруваат дека не требаше да платат за црквата, велејќи дека тоа е исто како „двапати да се наградува истиот криминал“.
Србите, од друга страна, велат дека нивната подготвеност за преместување на светилиштето е знак за нивната подготвеност да ги подобрат меѓуверските односи. Тие, исто така, истакнуваат примери на џамии што се граделе врз црковни места во Отоманската империја, од кои, веројатно, најпозната е Аја Софија во Истанбул.
Оние што гледаат подалеку од џамијата Дивич изразуваат надеж дека областа ќе стане позната не по хорорите од војната, туку по својата природна убавина. 
