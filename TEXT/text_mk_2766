05/10/2005
Од Антонела Архин за Southeast European Times во Подгорица – 05/10/05
Црна Гора и понатаму покажува добра соработка со Меѓународниот кривичен трибунал за поранешна Југославија, изјави главната обвинителка на ОН, Карла дел Понте, за време на својата посета на Подгорица минатата недела. Таа рече дека е задоволна од континуитетот и квалитетот на односите на судот со Црна Гора и дека очекува тоа да продолжи и во иднина. 
Обвинителката со шведско потекло пристигна во републиката во четвртокот (29-ти септември) по посетата на Белград. Таа се состана со претседателот Филип Вујановиќ и со премиерот Мило Ѓукановиќ во туристичкото место Свети Стефан. 
„Ние сме многу задоволни од соработката со Црна Гора“, изјави Дел Понте на прес-конференцијата во петокот. „Имаме скоро секојдневни контакти со Подгорица ... и, се разбира, нашата главна преокупација е апсењето на сите бегалци, [особено] Младиќ и Караџиќ. За мене беше важно вчера со вашиот претседател и денес со вашиот премиер да разменам некои проценки.“ 
„Немаме проблеми со соработката. Добиваме сé што ќе побараме“, рече Дел Понте, пофалувајќи ја Црна Гора за овозможувањето на пристап до документите и сведоците за Трибуналот. Таа изрази благодарност за Црна Гора и особено за Ѓукановиќ за поддршката на работата на Трибуналот од самиот почеток „кога беше многу потешко“. 
„Ви благодарам многу премиеру. Ви благорадам многу за она што го правите за вашата земја и за нас“, рече Дел Понте. 
Ѓукановиќ, од своја страна, вети дека властите ќе ги уапсат и екстрадираат главните обвинети за воени злосторства ако тие бидат пронајдени на црногорската територија. Еден од тројцата најбарани обвинети од страна на судот на ОН, Радован Караџиќ, е Црногорец по потекло и според некои гласини повремено доаѓа во Црна Гора од соседна Босна и Херцеговина (БиХ) и Србија. 
Kараџиќ, поранешен претседател на ентитетот на босанските Срби во БиХ, Република Српска, се соочува со обвиненија од Хашкиот трибунал, за неговата улога во масакрот во Сребреница во 1995 година и во опсадата на Сараево. 
„Го прашав [Ѓукановиќ] што би направил да беше обвинител на МКТЈ ... за да ги лоцира и пронајде Караџиќ и Младиќ и кои се нашите грешки, со оглед на тоа што и по десет години тоа не е направено“, рече Дел Понте. „Задоволна сум од проценката што тој ја направи. Мислам дека тој би бил и добар обвинител за еден меѓународен трибунал.“ 
Ѓукановиќ рече дека Црна Гора досега вредно работеше да му помогне на Трибуналот и дека неговата администрација планира да продолжи со тоа. Тој рече дека мора да се стори сé што е можно за да се охрабрат политичките, судските и полициските структури во регионот да си го извршат својот дел од работата, со цел да се индивидуализира одговорноста за воените злосторства и конечно да се стави крај на тоа поглавје од историјата на регионот. 
Премиерот рече дека ги споделува фрустрациите на Дел Понте што и по десет години од крајот на конфликтот во БиХ и потпишувањето на Дејтонскиот договор обвинетите сé уште не се фатени. 
Црна Гора ги охрабрува другите земји во регионот да соработуваат со Хашкиот трибунал во неговото верување дека европската и евроатланската иднина мора да бидат поткрепени со стабилност и взаемна доверба, рече Ѓукановиќ.
