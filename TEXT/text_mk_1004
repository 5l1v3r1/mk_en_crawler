19/10/2007
Француското претпријатие „Алстом“ победи на тендерот за изградба на термоцентралата Станари во Добој, Босна и Херцеговинa, објави во неделата (14-ти октомври) лондонската „Енерџи фајнансинг тим груп“. Инвестицијата е предвидено да чини 600 милиони евра и новата централа треба да биде пуштена во употреба во 2012 година, произведувајќи околу 3 милиони мегават часови електрична енергија годишно. 
*** 
Комисијата за монетарна политика на турската централна банка во вторникот (16-ти октомври) одлучи да ја намали референцијалната точка на каматната стапка на позајмување за 50 основни поени од 17,25 отсто на 16,75 отсто. Стапките на доделување заеми беа намалени за 75 основни поени од 22,25 на 21,50 отсто.
 *** 
Странските директни инвестиции (СДИ) во Бугаријa ќе ја надминат сумата од 5 милијарди евра во 2007 година, предвиде во вторникот (16-ти октомври) Бугарската агенција за инвестиции. Бугарските СДИ се очекува да се зголемат за 13,6 отсто на годишно ниво во 2007 година. 
*** 
Грејми Џастис, шефот на мисијата на ММФ во Црна Гора, во вторникот (16-ти октомври) рече дека нема знаци за економско прегревање во Црна Гора. Тој предупреди за ризикот од брз кредитен раст поради развојот на домашниот банарски систем. 
 *** 
Кипарска „Хеленик банк“ доби зелено светло во понеделникот (15-ти октомври) да отвори претставништво во Киев, Украина. Претходно банката доби одобрени да отвори канцеларија во Москва и Сенкт Петерсбург. 
*** 
Хрватската Банка за реконструкција и развој преговараше за заем од 40 милиони евра од Европската инвестициона банка, според официјалното соопштение во вторникот (16-ти октомври). Договорот за заемот ќе важи за малите и средни претпријатија, проектите за животна средина, енергетски и инфраструктурен развој. 
*** 
Бугарското претпријатие „Трубилдхомс“ објави дека победило на тендерот за изградба на 24 домови на грчкиот остров Коринт. Договорот, објавен во понеделникот (15-ти октомври) чини еден милион евра. „Трубилдхомс“ ги извезува своите производи во Хрватска, Чешка, Романија, Шпанија, Турција и САД.
(Разни извори – 12/10/07-19/10/07) 
