11/07/2008
Косовската влада претстави 568 проекти кои чинат 1,4 милијарди евра на Донаторската конференција за Косово в петок (11-ти јули) во Брисел. Министерските и општинските власти првично предложија околу 3.000 проекти, но Приштина ги отфрли повеќето од нив поради непрофесионалното подготвување, објасни Ахмет Шала, министер за финансии и економија. Претставниците на косовските Срби ќе претстават проект во висина од 600.000 евра за модернизација на градот Грачаница, во кој доминира српското население.
*** 
Бугарската влада ја одобри изградбата на два нови автопати -- Струма, кој ја поврзува Софија со бугарско-грчката граница и Марица, кој го поврзува тракискиот автопат со бугарско-турската граница. Проектите ќе чинат околу 808,6 милиони евра, според првичните проценки. Структурните фондови на ЕУ ќе ги финансираат проектите, додека министерството за финансии и транспорт ќе ги координира сите активности. 
*** 
Косовскотo Министерство за транспорт и комуникации во вторникот (8-ми јули) ги издаде првите лиценци кои им дозволуваат на меѓународните авиопревозници да го користат воздушниот простор на земјата за комерцијални цели. Први странски претпријатија кои ќе ги добијат лиценците се: Хамбург интернешнал од Германија, Норвешки Ер чател, Џет тајм од Данска и Аурора ерлајнс од Словенија. Министерот за транспорт, Фатмир Лимај, рече дека Косово наскоро ќе создаде своја сопствена агенција за цивилна авијација. 
*** 
Српскиот министер за економија, Млаѓан Динкиќ, во вторникот (8-ми јули) објави дека 390 државни претпријатија ќе бидат приватизирани до крајот на октомври. Владата на аукции ќе продаде 350 фирми и ќе објави тендери за останатите 40. Истата ќе го објави тендерот за приватизација на државниот авиопревозник ЈАТ до крајот на јули. 
*** 
Заедничка косовско-турска Стопанска комора беше отворена во петокот (4-ри јули) во Приштина, со цел зајакнување на комерцијалните односи и соработката помеѓу двете земји. Косовските економски власти рекоа дека очекуваат новоотворената комора да го поддржи маркетингот на косовските производи на странските пазари. 
*** 
Tурција се согласи да продаде околу 200 мегавати струја на Грција за период од три месеци, почнувајќи од крајот на јули, објави на 3-ти јули турскиот министер за енергија и природни ресурси, Хилми Гулер. Тој и грчкиот министер за развој, Христос Фолиас, потпишаа договор на 2-ри јули во Истанбул.
(Разни извори – 04/07/08-11/07/08) 
