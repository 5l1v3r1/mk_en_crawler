28/01/2012
Анес Алиќ за Southeast European Times во Сараево -- 28.01.12
Инвалидизираните лица во Федерацијата на Босна и Херцеговина (ФБиХ) се соочуваат со многу предизвици -- од бавното спроведување на законите што го гарантираат нивното право на вработување до слабото препознавање на нивните потреби за пристапност. 
Властите минатиот месец организираа работилница за невработеноста на инвалидизираните лица, предлагајќи неколку стратегии и проекти. Но, дури и тој настан се одржа во просторија што не е пристапна за луѓето во инвалидски колички.
„[Овие] ситуации се типични за генералниот пристап на политичарите кон инвалидизираните лица“, рече за SETimes Елвира Беслија, генерален-секретар на Здружението на параплегија на ФБиХ.
Според неофицијалните податоци -- со оглед на тоа што нема официјални бројки за инвалидизираните лица -- во земјата има вкупно 350.000 инвалидизирани лица -- 100.000 во Република Српска (РС) и 250.000 во ФБиХ. 
Стапката на невработени инвалидизирани лица изнесува околу 85 отсто.
Требаше да поминат пет години за парламентот на ФБиХ да го усвои Законот за професионална рехабилитација, обука и вработување на лицата со инвалидитет, и уште една година за истиот да се спроведе. Законот беше усвоен на почетокот од 2010 година и парламентот презеде обврска за формирање специјален фонд за негово спроведување, кој беше воспоставен во април 2011 година. 
Законот и соодветниот фонд беа воспоставени во РС во 2005 година. Оттогаш 1.000 инвалидизирани лица најдоа работа. Но, на државно ниво, не постои ниту таков закон, ниту таков фонд.
Законот делумно беше предвиден со обврската на БиХ како потписничка на Декларацијата за правата на лицата со инвалидитет на ОН. Законот ги обврзува сите јавни претпријатија и институции да вработат најмалку едно лице со инвалидитет на секои 39 вработени до 2013 година, по што соодносот би бил еден на 16. 
Претпријатијата и институциите кои нема да ја спроведат оваа одредба се казнуваат со 25 отсто од просечната месечна плата во ФБиХ, која беше 423 евра во 2011 година, за непополнување на позициите резервирани за инвалидизираните лица.
Двата ентитета на БиХ одвојуваат 532.000 евра годишно за поддршка на вработувањето на инвалидизираните лица, и владите на ентитетот нудат едногодишни субвенции за работодавачите кои вработуваат инвалидизирани лица.
Но, според Беслија, овие акции не дадоа резултат.
„Мораме да создадеме долгорочна позитивна атмосфера за вработување на лицата со инвалидитет“, рече таа.
Неколку организиции кои ги претставуваат инвалидизираните лица одлучија да ги земат мерките во свои раце, основајќи претпријатија и вработувајќи само нивни членови.
Претпријатието Либраг, основано во 1996 година од страна на сараевското Здружение на глуви и наглуви лица, е специјализирано за работа со метал. Истото вработува само инвалидизирани лица, своите сопствени членови.
„Скоро банкротиравме неколку пати, но некако успеавме да истуркаме, претежно со помош на странските организации и амбасади“, рече за SETimes директорката на Либраг, Јасминка Карахасановиќ.
Ако владата на ФБиХ „го усвоеше законот [за инвалидизираните лица] тогаш кога требаше, пред шест години, ќе бевме силни и самоодржливи, со шанса за вработување повеќе луѓе. Но, додека се усвои законот, зависевме само од добрата волја на властите и странските донации“, додаде таа.
Мирза Јашаревиќ, од невладината организација Центар за развој и поддршка вели дека средствата што ФБиХ ги потроши на социјална помош од крајот на вооружениот конфликт можеа да вработат половина од инвалидизираните лица во ентитетот.
„[Инвалидизираните лица] ја сочинуваат најголемата категорија на социјалната помош и голем дел од електоратот“, рече Јашаревиќ за SETimes. 
