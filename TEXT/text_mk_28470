15/08/2010
AНКАРА, Турција -- Терористичката Курдистанска работничка партија (ПКК) во петокот (13-ти август) објави едностран прекин на огнот за време на месецот Рамадан. Бузан Текен, еден од водачите на групата, на прес-конференција на планината Кандил изјави дека бунтовниците ќе ги запрат операциите во Турција, но ќе се бранат себеси ако бидат нападнати од турската армија. „Веруваме дека прекинот на огнот во овој момент може да има позитивни резултати за развивањето политичко и мирно решение“, рече Текен. Прекинот на огнот ќе трае до 20-ти септември, објасни тој, додавајќи дека ПКК побарала од Анкара да ослободи 1.700 курдски политичари кои се моментно затворени во турските затвори. Во недела се навршуваат 26 години од конфликтот во кој загинаа десетици илјади луѓе откако започна во 1984 година.
Во другите вести, вториот човек на Ал каеда, Ајман ал Завахири, на аудио-порака објавена на милитантна веб-страница во неделата изјави дека Турција треба да ја прекине соработката со Израел. Во 20-минутната порака Ал Завахири вели дека турската влада покажува симпатија за Палестинците од една страна испраќајќи им пакети помош, но во исто време соработува со израелската војска. Тој, исто така, ја повика Турција да прекине со убивањето муслимани во Авганистан. (Заман, АП - 15/08/10; Хуријет, АП, Ал Џезера - 13/08/10)
