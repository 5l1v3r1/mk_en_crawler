27/08/2007
(Ројтерс, Хина, Јавно, Ксинхуа, Макфакс - 26/08/07; Хинa - 22/08/07)
Хрватска и Словенија ќе се обратат до Меѓународниот суд на правдата (МСП) во Хаг, во врска со своите долготрајни погранични несогласувања, рекоа премиерите на двете земји во неделата (26-ти август). 
„Постигнавме принципиелен консензус да ги претставиме за арбитража нашите спорови околу земјиштето, како и околу морските граници на суд“, рече премиерот Јанез Јанша по разговорите со својот хрватски колега, Иво Санадер.
Хрватска и Словенија не успеаја да се согласат околу бројни територијални прашања откако прогласија независност од поранешна Југославија во 1991 година. Како резултат на тоа, во изминативе години се случија голем број погранични инциденти, вклучително и во Пиранскиот Залив на северниот дел од Јадранското Море и во областите на реката Мура. 
Словенија, чиј јадрански брег е долг помалку од 50 километри, бара решение што ќе й овозможи директен пристап до меѓународните води, без да мора да поминува преку италијанските или хрватските територијални води. 
Двете земји потпишаа договор за пристап во меѓународните води во 2001 година, но истиот наиде на противење кај хрватската јавност и никогаш не беше ратификуван од страна на парламентот. 
Во 2003 година Хрватска ги објави плановите за прогласување ексклузивна економска зона во Јадранското Море, велејќи дека ова ќе ја подобри контролата над рибарството и загадувањето. Мерката, која ја остави Словенија без директен пристап до меѓународните бродски води, предизвика остри протести од страна на Љубљана, која се закани дека ќе ја повлече својата поддршка за кандидатурата на соседната земја за членство во ЕУ. Хрватска на крајот ја стави идејата во мирување. 
Во меѓувреме, во 2005 година, словенечката влада усвои закон за воспоставување еколошка зона и епиконтинентален гребен во спорниот Пирански Залив. Хрватска луто реагираше на тоа, обвинувајќи го својот западен сосед дека има „територијални аспирации“. 
По неколкугодишни неуспешни напори за билатерално решавање на пограничниот спор, Словенија претходно овој месец објави дека е подготвена истиот да му биде предаден на МСП, но под три услови. Пресудата на Хашкиот суд, вели таа, мора да ја покрива целата морска и копнена граница. Покрај тоа, одлуката мора да почива на „историските околности“ и „принципите на правдата“, и мора да ја одразува ситуацијата пред отцепувањето на двете земји. 
За време на нивниот состанок на словенечкиот остров Блед во неделата, Јанша и Санадер се согласија дека пресудата на МСП за пограничните спорови помеѓу нивните земји ќе биде обврзувачка. Според изјавата издадена по состанокот, две меѓувладини комисии ќе ја подготват рамката за арбитражата, која ќе мора да биде потврдена од парламентите на двете земји, пред да биде проследена до МСП.
Двајцата водачи, исто така, се согласија дека другите отворени прашања помеѓу Хрватска и Словенија, вклучително и заедничката нуклеарната централна Кршко и неисплатените долгови од сега веќе непостоечката Љубљанска банка за хрватските депоненти, ќе бидат решени преку билатерален договор. 
Санадер рече дека двете страни, исто така, се согласиле да ги решаваат одделно сите прашања, наместо во пакет. Ова се очекува да го забрза процесот. 
„Ќе продолжиме да се обидуваме и да ги решаваме сите други нерешени прашања самите“, рече Јанша. „Сметаме дека треба да имаме одредени резултати до крајот на оваа година.“
