24/07/2006

Бугарија беше примена во Научниот комитет за истражување на Антарктикот (СКАР), како полноправна членка. СКАР, интердисциплинарен комитет на Меѓународниот совет за научни сојузи, е задолжен за иницирање, развој и координирање на висококвалитетни меѓународни научни истражувања во регионот на Антарктикот. Според организацијата, бугарските научници се помеѓу најактивните истражувачи на Антарктикот, кои направија мапа на островот Ливингстон во 2005 година.
*** 
Грчката влада одлучи да ја поддржи иницијативата „Еден лаптоп на дете“, која ја започна Николас Негропонте, Американец со грчко потекло, и поранешен директор на Massachusetts Institute of Technology’s Media Lab. Како дел од иницијативата лаптоповите ќе й бидат продадени на грчката влада по цена од 100 американски долари за лаптоп и ќе бидат бесплатно поделени по училиштата. 
*** 
Tурскиот државен телеком оператор „Турк телеком“ ќе ги намали цените на своите АДСЛ услуги за 18 отсто, објави директорот на претпријатието Пол Доани. Брзината на АДСЛ приклучокот е, исто така, двојно зголемена, на 256 килобајти за секунда. Доани изјави дека „Турк телеком“ имал два милиони корисници на АДСЛ услугите во јуни - скоро петпати повеќе од 2004 година. 
*** 
Бугарскиот универзитет во Русе, заедно со Дирекцијата за цивилна заштита и уште пет други европски универзитети, работи на робот кој ќе помага во операциите за спасување при незгоди, вонредни ситуации и терористички напади. Роботот ќе може да се качува на осумкатна зграда и ќе има детектор за дишење со помош на кој ќе ги открива луѓето под рушевините. Тестовите на машината вредна 2 милиони евра ќе започнат во пролет 2007 година. 
*** 
Aлбанската влада одлучи да го направи задолжително регистрирањето на сим картичките за мобилните телефони. Владата се надева дека со престанувањето на користењето на анонимни сим картички ќе биде отстранета една од главните пречки во антикриминалните истраги. 
*** 
Србија извезе стока и услуги поврзани со науката во вредност од 30 милиони евра во 2005 година, објави министерот за наука и заштита на животната средина, Александар Поповиќ. Тој додаде дека извозот во овој сектор се зголемил скоро четирипати во изминативе три години. Минатата година 70 милиони евра од средствата на владата беа наменети за научниот сектор. 
(Разни извори – 17/07/04-24/07/04) 
