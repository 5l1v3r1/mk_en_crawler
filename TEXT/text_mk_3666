01/05/2007
(AФП, АП, Ројтерс, ДПА, ББС, Блумберг, ВОА, Вашингтон фајл, американски Стејт департмент, официјална веб-страница на германското претседателство на ЕУ - 30/04/07)
ЕУ и САД во понеделникот (30-ти април) во Вашингтон постигнаа договор за понатамошна либерализација на воздухопловните услуги и зајакнување на економските односи преку елиминирање на бариерите во трговијата и инвестициите. Заедничките обврски за голем број прашања од взаемен интерес беа, исто така, договорени за време на овогодинешниот, еднодневен самит на ЕУ и САД во Белата куќа. 
Еден од клучните документи што ги потпишаа американскиот претседател Џорџ В. Буш и германската канцеларка Ангела Меркел -- чија земја моментно претседава со ЕУ -- и претседателот на Европската комисија, Жозе Мануел Баросо, беше трансатланскиот план за економско партнерство. Истиот создава услови за градење посилна и поинтегрирана трансатланска економија, со намалување на регулаторните оптоварувања и забрзување на работата на клучните проекти од различни области.
Договорот предвидува воспоставување на трансатлански Економски совет кој ќе се фокусира на рационализација на регулаторните стандарди во скоро 40 области, вклучувајќи ги и правата на интелектуална сопственост, безбедна трговија, инвестиции, финансиски пазари, автомобилска индустрија и иновации. 
Еден од специфичните ефекти од пактот, што Меркел го опиша како „значаен чекор напред“ е што тој ќе доведе до взаемно признавање на единствен трансатлански стандард за пресметка до 2009 година.
„Нашите економски односи се, без споредба, најважни во светот“, рече Баросо на заедничката прес-конференција со Буш и Меркел по самитот, истакнувајќи, исто така, дека трговијата САД-ЕУ моментно изнесува вкупно 1,7 милијарди евра на ден. „Ние можеме да работиме заедно повеќе за да ги направиме тие односи уште полесни.“
Пактот, рече Бериша „претставува признание дека што поблиски стануваат САД и ЕУ, подобро е за луѓето во двете најголеми економии во светот“. 
Во нивната заедничка изјава, тројцата водачи го поздравија потпишувањето на Договорот за воздушниот транспорт, опишувајќи го како „историски напредок“ во либерализацијата на трансатланскиот воздушен сообраќај. 
Т.н. договор за „отворено небо“ што ќе влезе во сила на 30-ти март 2008 година, ќе ги замени постојните билатерални договори. Според договорот, сите авиони на ЕУ и САД ќе имаат дозвола да летаат помеѓу секој град во блокот на 27 нации и САД. 
ЕУ очекува договорот да доведе до создавање на вкупно околу 80.000 нови работни места во Унијата и САД и бројот на патниците во воздушниот транспорт да се зголеми за повеќе од 26 милиони во текот на следните пет години.
Покрај тоа, тројцата водачи ја искажаа својата посветеност на обновувањето на долго време блокираниот круг од Доха преговорите на Светската трговска организација, за нивни успешен исход.
„Немам илузии за тоа колку тешко ќе биде да се оствари оваа цел, но првата работа е дека мора да има цврста решеност од страна на раководството за постигнување договор“, рече Буш.
За време на нивните разговори, тројцата водачи дискутираа околу голем број други прашања, меѓу кои и Косово, конфликтите во Ирак и Авганистан, средноисточниот мировен процес, ситуацијата во Дарфур, борбата против тероризмот и ширењето на оружје за масовно уништување.
Евентуалното проширување на програмата за укинување на американските визи за сите земји-членки на ЕУ, беше уште една точка на агендата.
Тројцата водачи, исто така, усвоија заедничка изјава за енергетската безбедност и климатските промени, истакнувајќи го својот „заеднички интерес за обезбедување на сигурен, пристапен и чист дотур на енергија, како и справување со климатските промени“.
И покрај тоа што не беше постигнат договор за конкретни мерки во врска со намалувањето на гасовите од ефектот на стаклена бавча, беше најдена „голема заедничка основа“, според Меркел. 
„Ние сме свесни за фактот дека имаме проблем тука и дека мора да го решиме тој проблем“, рече таа. 
