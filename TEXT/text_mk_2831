27/03/2006
Од Антонио Прленда за Southeast European Times во Сараево – 27/03/06
Уставните реформи за кои беше постигната согласност од страна на седумте најголеми политички партии во Босна и Херцеговина (БиХ) беа поздравени од меѓународната заедница. Сепак, дома, тие предизвикаа жестока дебата. 
Помеѓу другите работи, седумте партии се согласија да го заменат сегашното трипартитно Претседателство со еден, ротирачки претседател и двајца заменици на претседателот, кои ќе бидат избирани од страна на парламентот, а не директно, со мандат од четири години. Секој од нив треба да претставува една од најголемите етнички групи во земјата - Бошњаци, Хрвати и Срби. 
Советот на ЕУ го поздрави договорот како значаен чекор кон зајакнувањето на државните институции во БиХ и зајакнувањето на способноста на земјата за исполнување на европските стандарди. Слични коментари дојдоа и од високиот претставник Кристијан Шварц-Шилинг и од американскиот амбасадор во БиХ, Даглас Мекелхани. 
„Ниту една партија не го доби она што го сакаше. Но, вистинските бенефиции од реформите за кои беше постигната согласност ќе бидат за самата БиХ и нејзините граѓани“, рече Сулејман Тихиќ, претседавачот на Претседателството на БиХ и шеф на Партијата за демократска акција, најголемата бошњачка партија. 
Сепак, три опозициски паттии - Партијата за БиХ, БОСС и Социјалдемократскиот сојуз (СДС) - одбија да ги поддржат реформите. Тие сакаа да биде отстранет принципот на етничко гласање во Претставничкиот дом на БиХ, според кој одреде процент делегати од секој ентитет мора да ја поддржи оваа одлука. 
„Тие се согласија за механизмот што возможува четворица членови на парламентарниот Дом на народите да го блокираат изборот за претседател“, рече Иво Комшиќ од СДС. „Во тој случај ќе биде невозможно да се избере премиер или Совет на министри. Тоа значи дека нема да има влада и дека ќе има потреба од нови избори.“ 
Предложените реформи, исто така, наидоа на отпор од страна на Конференцијата на католичките бискупи (ККБ), која вели дека ќе ги стават Хрватите во БиХ во неповолна позиција. 
„Принципот на донесување на одлуки на ниво на ентитетот во Претставничкиот дом ќе ја стави судбината на земјата во рацете на претставниците на само два конститутивни народи (Срби и Бошњаци). Само овие два народи ќе можат да осигурат двотретинско мнозинство во парламентот потребно за гласање“, вели ККБ. 
Договорот за уставните реформи мора да го одобри парламентот на БиХ за да стапи на сила навреме за општите избори во октомври. Во саботата Претседателството на БиХ официјално го одобри пакетот предлог-реформи и го достави до пратениците, кои сега ќе ги разгледаат предложените измени. 
