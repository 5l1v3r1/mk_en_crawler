11/07/2005
Од Ѓелу Трандафир за Southeast European Times во Букурешт -- 11/07/05
Минатата недела двете главни владејачки партии во Романија, Национал-либералната партија (НЛП) и Демократската партија (ДП) одлучија да побараат посилен мандат со распишување на предвремени избори. Овој чекор следеше веднаш по одлуката на ДП за промена на својата политичка ориентација, напуштајќи ја поврзаноста со меѓународните социјалисти (СИ) за да се приклучи на Европската народна партија (ЕНП). Сега се чини дека патот е отворен за формирање на посилен централно-десничарски блок во Романија, што ќе претставува значајна коренита промена во домашната политика. 
Промената на политичката ориентација на ДП следеше по шестмесечна дебата иницирана од страна на поранешниот претседател на ДП, претседателот Трајан Башеску. Во јануари тој посочи дека партијата што ја водеше од 2001 до 2004 година треба да ја напушти идеологијата на социјалната демократија, да й се приклучи на ЕНП и да се спои со својот коалициски партнер, НЛП. И покрај тоа што либералите ја потценија идејата, ДП го послуша советот на Башеску. На партиската конвенција на крајот на јуни скоро 4.000 делегати гласаа за политичката промена. Според актуелниот водач на ДП, градоначалникот на Клуј, Емил Боц, поместувањето на партијата кон центарот претставува природна еволуција.
„Ова е првпат една партија да одлучи да го напушти социјалистичкото семејство за да стане наш член“, рече поранешниот белгиски претседател Вилфред Мартенс, претседател на ЕНП. 
Разделбата се подготвуваше долго време. На изборите во 2004 година СИ ја поддржаа поранешната владејачка партија на социјалдемократите (ПСД), одбегнувајќи ги Башеску и ДП. Башеску, од своја страна водеше кампања преполна со централно-десничарска реторика, критикувајќи ја зависноста од социјалната помош и повикувајќи ги Романците да „ја остават настрана теоријата на патерналистичката држава која се грижи за мрзеливите“. Одлуката на СИ се покажа како загубен влог. Еден месец по поразот на својот противкандидат од ПСД, поранешниот премиер Адријан Настасе, Башеску повика на промени во доктрината на ДП и меѓународната поврзаност. 
ЕНП гледа на Романија со поголем интерес поради закажаниот влез на земјата во ЕУ во 2007 година. „Како најголема политичка сила во Европа, не е изненадување што секогаш бараме сигурни и силни партнери кои ги делат нашите вредности“, рече членот на Европскиот парламент Антонио Лопез-Истуриз, генерален секретар на ЕНП. 
Во меѓувреме, дома, потегот на ДП уште повеќе го засили централно-десничарскиот блок кој е во подем, а пред само четири години беше во лоша состојба. Романската популарна христијанско-демократска партија беше поразена на изборите во 2000 година. Некои претставници на ДП, како што е заменик-претседателот Сорин Фрунзаверде, веќе предложија здружување со другите романски партии на ЕНП -- христијан-демократите и Унгарската унија -- за градење на силна нова политичка централнодесничарска сила. 
Другиот помал партнер во владината коалиција, Хуманистичката партија на медиумскиот магнат Дан Воицулеску, исто така, се преориентира. Сега позната како Конзервативна партија, таа исто така се залага за членство во ЕНП. Нејзината кандидатура, како и онаа на ДП, ја разгледува ЕНП и конечната одлука се очекува во септември. 
