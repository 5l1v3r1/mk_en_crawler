18/03/2008
Од Јонилда Коци и Мањола Хала за Southeast European Times во Тирана -- 18/03/08
Бројот на жртвите во вторникот (18-ти март) се искачи на 17, по серијата експлозии во саботата во складиштето за муниција на армијата во Гердец. Експлозиите траеја 14 часа и беа почувствувани и на 20 километри оддалеченост од Тирана. Во вторникот беше прогласен ден на жалост, а албанскиот министер за одбрана поднесе оставка.
Во складиштето имаше застарена кинеска и советска муниција, која требаше да биде уништена. Околу 300 луѓе беа повредени во силните експлозии. Повеќе од 300 куќи беа уништени, а повеќе од 2.000 домови и дуќани беа оштетени. 
Околу 110 работници, вклучително и необучени жени и деца, работеле во базата на уништувањето на муницијата. Сé уште не се знае колку од нив можеби преживеале.
Министерот за одбрана, Фатмир Медиу, во интервјуто за Фајненшал тајмс минатата недела рече дека повеќе од 100.000 тони застарена муниција била уништена како услов за влез на Албанија во НАТО. 
По катастрофата опозицијата побара оставка од Медиу и премиерот Сали Бериша. Медиу го стори тоа во понеделникот. „Поради она што се случи и поради тоа што јас сносам лична одговорност, ја предавам мојата оставка“, рече тој, изразувајќи жалење поради „загубените невини животи“.
Бериша рече дека оставката на Медиу е „чин на политичка одговорност“ и ги отфрли повиците за своја оставка, обвинувајќи ги политичките противници дека се обидуваат да ја искористат катастрофата за политички поени.
На прес-конференцијата во неделата, државната обвинителка Ина Рама рече дека истрагите се во тек. „Ние вршиме проценки во неколку правци: од нечесна конкуренција до кривично дело“, рече Рама.
Извори во албанската полиција за новинската агенција Балканвеб изјавија дека три лица се уапсени. Михал Делијорѓи и Дритан Минџоли се сопственикот и управникот на албанските фирми кои ја уништувале муницијата. Или Пинари, службеник во Министерството за одбрана, е исто така уапсен. 
Бериша рече дека претпријатието Саутерн амјунишн инкорпорејтед, со седиште во САД, имало договор за работа на локацијата. Фирмата издаде кусо соопштение дека потпишало договор во април 2007 година „за демилитаризација на малокалибарска муниција“, но дека проектот завршил во декември. 
Американската амбасада во Тирана издаде соопштение за медиумите во кое се вели: „Американската влада не му помагаше на Министерството за одбрана во уништувањето на муницијата во таа конкретна локација за складирање“ и „договорот со американското претпријатие не е спонзориран од американската влада“. Во соопштението исто така, се изразува длабоко сочувство до жртвите и нивните семејства.
Спасувачките операции продолжуваат, при што околу 1.000 припадници на воените сили и 500 полицајци работат на расчистувањето на околината, која е расфрлена со неексплодирана муниција. Тие, исто така, ги држат жителите понастрана од нивните домови и дуќани додека областа не биде безбедна. 
