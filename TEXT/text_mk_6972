25/09/2012
Цветина Борисова за Southeast European Times во Софија -- 25.09.12
Повеќе од 1.000 полицајци присуствуваа на мирните протести во центарот на Софија во неделата (23-ти септември), барајќи 25 отсто зголемување на платите, правилен надоместок за нивната дополнителна работа и право да имаат втора работа.
Нивната акција, организирана од Федерацијата на синдикати на вработени во Министерството за внатрешни работи (ТУФИМЕ), беше поддржана од многу локални и преку 11 меѓународни организации на полициски професионалци, вклучително и во Романија, Србија и Грција.
Според синдикалните претставници, просечната плата на полицаец во Бугарија моментно изнесува околу 300 евра месечно, наспрема 350 евра просечна плата на вработените во земјата во првото тромесечје од оваа година. Тоа е меѓу најниските плати во регионот.
Претседателот на ТУФИМЕ, Валентин Попов, рече дека само во Молдавија платите во овој сектор се пониски.
Во Босна и Херцеговина, Србија и Црна Гора, на пример, месечната плата во секторот изнесува околу 400 евра. Според анализите на словенечката експертска група Makroekonomija.org, просечната плата во земјите на поранешна Југославија изнесува генерално 550 евра.
На крајот од минатата година 1.500 полицајци во Србија, исто така, одржаа протести барајќи повисоки плати, исплата на заостанатите плати и патни трошоци. Во август оваа година стотици полицајци во Грција одржаа сличен протест против планираните кратења на платите и укинувањето на специјалните надоместоци, како дел од мерките на штедење во земјата.
Владите се обидуваат да ги ограничат своите буџетски трошоци поради тековната економска криза користејќи најразлични мерки, вклучително и кратење на надоместоците и намалување на платите во јавниот сектор. Во Бугарија, една од мерките беше да се намали бројот на платени дополнителни часови кои ги работи полицијата, на не повеќе од 50 часа во тек на три месеци.
„Законот ја ограничува можноста за плаќање на дополнителните часови што се работат, но не ги ограничува дополнителните часови. Ние сме принудени да работиме дополнителни часови, но нема шанси да бидеме платени за тоа. Според тоа, ние сме лишени од околу една бруто плата годишно“, рече заSETimesДобромир Добрев, заменик-претседател на ТУФИМЕ.
„Свесни сме дека живееме во време на глобална економска и финансиска криза. Затоа, ако владата не е во состојба да најде пари за исполнување на нашите барања, ние предлагаме опција да ни се дозволи да работиме втора работа“, рече Добрев, објаснувајќи дека „платата што ја добиваме од државата, едноставно, не е доволна за покривање на нашите трошоци“.
Законот забранува полицајците да имаат работни договори настрана од официјалниот.
Набргу по падот на комунизмот, беше направен обид тоа да се промени и на полицајците им беше дозволено да имаат втора работа, но многумина почнаа да работат како обезбедување за сомнителни личности, така што амандманот беше укинат.
Критичарите стравуваат дека ако сега им биде дозволено, некои полицајци ќе најдат слични професии. Но, членовите на синдикатите тврдат дека тоа не е она што го сакаат и се согласни да преговараат за ограничен број професии што можат да ги практикуваат.
Министерот за внатрешни работи, Цветан Цветанов, рече дека протестите се „цинични“ и рече дека барањата на демонстрантите се претерани. Според него, максималното зголемување на платите кое е можно во актуелната економска ситуација во државата е околу 5 до 7 отсто.
Членовите на синдикатите рекоа дека се решени да продолжат со протестите додека не бидат исполнети нивните барања и истакнаа дека се отворени за дијалог со властите.
„Немаме избор, продолжуваме со нашите протести“, рече Попов за SETimes. „Пријатно сум изненаден од јавната поддршка што ја добиваме. Луѓето полека почнаа да сфаќаат за што се работи. Тие сфатија дека со барањето дополнителна работа, ние не сакаме да обезбедуваме некој криминалец. Ние само сакаме да можеме да направиме сé за да го пополниме нашиот семеен буџет.“
