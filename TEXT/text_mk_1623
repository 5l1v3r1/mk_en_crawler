05/10/2010
 Грчкиот премиер Јоргос Папандреу ја прими германската награда Квадрига за „Моќта на вистинољубивоста“ во Берлин во неделата (3-ти октомври). Наградата, која се доделува на Денот на германското единство секоја година од непрофитната организација Веркстат Дојчланд, традиционално се доделува за „примери кои се посветени на просветувањето“. Папандреу вети дека неговата земја ќе успее да ја надмине должничката криза и да ги спроведе реформите потребни за држење на нејзините финансии под контрола.
*** 
 Српскиот министер за внатрешни работи, Ивица Дачиќ, и неговата македонска колешка, Гордана Јанкуловска, потпишаа договор за реадмисија во понеделникот (4-ти октомври). По церемонијата во Белград, Дачиќ рече дека неколку други договори со цел зајакнување на соработката во борбата против организираниот криминал и тероризмот ќе бидат потпишани наскоро. Двајцата присуствуваа на дводневната регионална конференција за организираниот криминал која започна во понеделникот. 
*** 
Грузискиот премиер Ника Гилаури во понеделникот (4-ти октомври) допатува во официјална посета на Бугаријa. Гилаури и колегата Бојко Борисов се состанаа на разговори околу енергетската соработка, особено бугарските планови за купување компресиран природен гас од Азербејџан преку грузискиот гасоводен систем. Дотурот ќе биде пренесуван со специјални танкери преку Црното Море. Проектот може да стане функционален во 2012 година. Двајцата водачи, исто така, разговараа за потенцијалот за лансирање директни летови меѓу главните градови Софија и Тбилиси, како и бродска линија меѓу двете земји. 
*** 
 Српскиот министер за надворешни работи, Вук Јеремиќ, допатува во еднодневна посета на Андора во понеделникот (4-ти октомври). Тој се состана со премиерот Јауме Бартумеу Касани, претседателот на Генералниот совет Јозеф Далерес Кодина и министерот за надворешни работи, Ксавиер Еспот Миро. Разговорите беа фокусирани на кандидатурата на Србија за ЕУ и билатералната соработка. 
*** 
Кинескиот премиер Вен Јиабао во неделата (3-ти октомври) рече дека неговата земја може да й помогне на Грција да ги надмине своите сегашни тешкотии преку тесна соработка. Во обраќањето пред парламентот во Атина, Вен рече дека Пекинг и Атина треба да ја зајакнат билатералната трговија и врските во шпедицијата, транспортот, науката и туризмот. Вен се состана со претседателот Каролос Папуљас, кој ја подвлече стратешката важност на односите меѓу двете земји.
*** 
Сирискиот министер за надворешни работи, Валид Ал-муалем во неделата (3-ти октомври) рече дека само Tурција може да биде посредник во какви било мировни разговори меѓу неговата земја и Израел. Тој коментираше на маргините од сириско-турскиот министерски состанок во северниот град Латакија. Турскиот министер за надворешни работи, Ахмет Давутоглу, рече дека односите меѓу Турција и Сирија „излегуваат надвор од она што постојните модели на соработка го нудат“ и може да послужат како модел. 
*** 
Претставниците на одделот на Европската комисија (ЕК) за Maкедонијa во ДГ Проширување, беа во Скопје пред ноемврискиот извештај на ЕК за напредокот на земјата во процесот на интеграција во ЕУ, објавија локалните медиуми во петокот (1-ви октомври). Извори велат дека ЕК ќе ја повика Македонија да преземе понатамошни чекори за реформа на судството, јавната администрација и зајакнувањето на политичкиот дијалог. Истите извори велат дека земјата регистрира главно нова динамика во реформите од јуни досега. 
*** 
 Црна Гора и Хрватскa потпишаа договор за взаемна екстрадиција на лица осомничени за организиран криминал и корупција. Документот беше потпишан во петокот (1-ви октомври) од министерот за правда, Мирас Радовиќ, и неговиот хрватски колега во посета на земјата, Дражен Бошњаковиќ. Тие се согласија дека договорот, кој стапува на сила веднаш, треба да ја зајакне билатералната соработка во борбата против организираниот криминал.
 *** 
 Српскиот претседател Борис Тадиќ и неговиот колега од Република Српскa (РС) Рајко Кузмановиќ се согласија на 28-ми септември дека нема отворени прашања меѓу Белград и Бања Лука. По разговорите во српскиот главен град, тие заклучија дека билатералната соработка се подобрила, особено во економскиот сектор. Кузмановиќ рече дека неговиот ентитет ќе го поддржи секој договор меѓу Белград и Приштина за косовското прашање. Тадиќ потврди дека Србија го поддржува територијалниот интегритет на Босна и Херцеговина. 
 (Разни извори 29/09/10-05/10/10)  
