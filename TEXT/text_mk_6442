14/11/2011
Линда Карадаку за Southeast European Times во Приштина – 14.11.11
Еден од главните проблеми за косовското образование останува училишната инфраструктура. Додека властите ветуваат дека ќе сторат повеќе, една група родители ги зеде работите во сопствени раце и целосно го реновираше основното училиште во Дечани, западна Косово. 
По барањето на професорот Фатмире Ѓикокај, родителите го реновираа училиштето Лидја е Призренит. „Сите се согласија со моето барање и еве не тука; сега училницата е во ред“, рече Ѓикокај за косовските медиуми. 
Нејзиниот клас и осум други од единственото основно училиште во Дечани беа реновирани од родителите, објави косовскиот весник Експрес. Директорот на училиштето Фахри Локај рече дека целиот настан започнал со иницијативата која уследила по меморандумот потпишан со УСАИД во јули.
„УСАИД забележа колку сме сериозни и одлучи да формира еден пробен клас како модел, во соработка со општината, [за да покаже] еден клас-пример за современото образование“, рече Локај за Еспрес. 
Околу 430.000 ученици се запишаа во новата учебна година во 1.151 основни и средни училишта, заедно со околу 23.000 професори. 
Високата комисија на косовското Министерство за образование најпрво ги провери сите училишта за да се увери дека има соодветни училници и друг училишен терен, заедно со доволен број професори.
Учебната година во областите со српско мнозинско население започна со програмата на Република Србија, рекоа за SETimes од косовското Министерство за образование.
И за првпат, годината започна непречено.
„Ова е прва учебна година која започна без протести и барања на синдикатите, додека професорите се третираат со достоинство бидејќи владата ги зголеми нивните плати“, рече за SETimes портпаролката на Министерството за образование, Беса Битичи.
Но, Али Шабанај, претседател на Синдикатот на образованието, истакнува дека немало покачувања на платите во јануари и февруари оваа година за [професорите] во предуниверзитетското образование. „Мислам дека ветувањата на министерот [Рамe] Буја ќе се реализираат до крајот на годинава“, рече за SETimes Шабанај. 
На почетокот од учебната година, синдикатот постави многу барања, како што е потпишување колективен договор меѓу министерството и синдикатот откако предлог-законот за предуниверзитетско образование беше одобрен од парламентот.
Шабанај објасни дека со оглед на тоа што предлог-законот не бил одобрен порано, истиот претставувал законска пречка. „Тоа е надминато“, рече таа.
Но, синдикатите сакаат повеќе, вклучително и преговори за индексирањето на платите со стапката на инфлација со цел да се зачуваат сегашните плати. Шабанај рече дека синдикатот ги поднесол своите барања до министерството.
Синдикатот вели дека подобрувањето на финансиската ситуација за професорите и вработените во образованието „е решавачки фактор за успехот и квалитетот“. „Зголеменото финансирање во образованието ќе обезбеди попозитивни резултати; ќе има повисок професионализам воопшто“, вели Шабанај. 
Министерството се согласува. „Ние очекуваме подобар квалитет од голем број причини. Предлог-законот за предуниверзитетско образование е одобрен, како и Стратегијата за образованието и Рамката за наставната програма за предуниверзитетското образование. Ние бараме донатори за подготвување дигитализиран образовен процес“, вели Битичи. 
Буја признава дека наставата се одвива во неколку смени во стотици училишта во Косово. Во околу 134 училишта, наставата се одвива во една смена; во 542 училишта во две смени, а 36 училишта имаат три смени“, рече тој на прес-конференцијата на првиот училишен ден.
