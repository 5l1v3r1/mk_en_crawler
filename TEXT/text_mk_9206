11/05/2012
Пол Чикои за Southeast European Times во Букурешт -- 11.05.12
Финалето на Европската лига меѓу Атлетико Мадрид и Атлетик Билбао кое се одржа во средата (9-ти мај) во Националната арена во Букурешт, беше претстава без преседан за романскиот град од сите свои аспекти: на теренот и надвор од стадионот. На натпреварот победи Атлетико Мадрид со 3 наспрема 0, што воодушеви 53.000 навивачи во стадионот од 240 милиони евра што беше отворен минатата есен. Но, вистинската прослава беше надвор на улиците, при што околу 30.000 шпански навивачи од двата града ги преполнија пабовите и рестораните и ги ставија хотелите под вистинска опсада.
Тоа беше најголем број странски туристи што Букурешт го примил досега, објави Федерацијата на работодавачи во романскиот туризам (ФПТР). Вкупно 10 милиони евра заработија туристичките оператори на ФПТР откако процентот на исполнетост на хотелите во Букурешт достигна 95 отсто во средата вечер, поткрепено од 10.000 Романци од другите делови на земјата што дојдоа во Букурешт да го проследат финалето.
Што се однесува до општината, која управува со Националната арена и јавниот транспорт, околу 28 милиони евра се влеаја во сметките на општината, објави градоначалникот на Букурешт, Сорин Опреску, во четвртокот. „Драго ми е што меѓународните медиуми го пофалија начинот на кој го организиравме натпреварот и ние, исто така, докажавме дека сме цивилизирани“, рече Опреску, алудирајќи на фактот дека не беше забележан ниту еден инцидент пред, за време и по финалето. Околу 6.000 полицајци, жандарми и пожарникари беа мобилизирани за големиот настан. Воздушниот сообраќај на меѓународниот аеродром Отопени се зголеми за 50 отсто на денот на натпреварот. 
Сопствениците на пабовите во центарот на Букурешт задоволно ги тријат рацете. „Ова никогаш досега не е видено. Сето ова ги надмина моите најголеми очекувања“, рече за SETimes Роберт Думитраску, 43-годишен менаџер на паб. „Во еден момент останав без резерви и тешко ми беше да ги обновам поради големата побарувачка. Би сакал да имаме голем спортски настан како овој барем на секои две години“, додаде тој. Вкупно 200.000 литри пиво беа испиени од фудбалските навивачи, Шпанци и Романци, покажаа статистичките податоци. 
Настанот беше без преседан во земјата, потврдија спортските коментатори. „Романија не видела ваков голем спортски настан уште од 1981 година, кога беше домаќин на Летната универзијада, студентски спортски натпревар каде што беа претставени 86 земји“, рече за SETimes Даниел Контеску, постар спортски уредник во романскиот весник Eвениментул зилеи. 
Сé се сведува на инфраструктурата, објасни Контеску. „Ако Романија имаше подобра спортска инфраструктура, ваквите настани ќе се случуваа и порано. Новиот стадион со пет ѕвездички претставува голем чекор напред во овој поглед и има потенцијал да биде место каде што во иднина ќе се одржуваат големи спортски настани“, подвлече тој.
Ниту еден инцидент не беше забележан за време на прославата на улиците или за време на натпреварот. Но, шоуто на теренот беше тотално, потврдуваат навивачите. „Лекцијата што нашите фудбалери и магнати треба да ја научат од Шпанците: фудбалот е пред сé за претстава, а не за пари“, рече за SETimes компјутерскиот инженер Адријан Добреску (36). 
Романскиот фудбал е со години вмешан во серија скандали кои вклучуваат местење на натпреварите од сопствениците на клубовите и насилство за време на натпреварите. Натпреварот во средата вечер беше особено поздравен од локалните фудбалски навивачи разочарани од тоа што националната репрезентација не успеа да се квалификува за последните два светски и европски фудбалски шампионати.
Шпанскиот принц Филипе присуствуваше на натпреварот, во придружба на романскиот премиер Виктор Понта, неговиот молдавски колега Влад Филат, и Мишел Платини, претседател на Сојузот на европски фудбалски асоцијациии (УЕФА). Натпреварот беше, исто така, проектиран на огромен екран на Плоштадот на уставот во непосредна близина на Народната палата на поранешниот комунистички диктатор Николае Чаушеску, втората по големина зграда во светот. 
