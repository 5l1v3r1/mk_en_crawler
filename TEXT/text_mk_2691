08/11/2005
(Катимерини - 08/11/05; AП, Правда - 07/11/05; Appeal of Conscience Foundation)
Претставниците на различните вери мора да го промовираат мирот и помирувањето, а не конфликтите, рекоа во понеделникот (7-ми ноември) христијанските, муслиманските и еврејските духовни водачи, на почетокот од тридневната конференција во Истанбул. 
Форумот, наречен „Мир и толеранција II“ се фокусира на меѓуверската соработка која има за цел зајакнување на мирот во Југоисточна Европа, Балканот и Централна Азија. 
Состанокот се одржува на иницијатива на севселенскиот патријарх Бартоломеј Први, духовен водач на околу 250 милиони православни христијани низ целиот свет и силен поддржувач на меѓуверскиот дијалог, вклучувајќи ги тука и напорите за премостување на вековниот раскол помеѓу православната и католичката црква. Настанот е спонзориран и од страна на фондацијата „Повик на совеста“ со седиште во Њујорк, меѓувладината коалиција на бизнис и верски водачи која ги промовира мирот, толеранцијата и решавањето на конфликтите. 
Во својот говор на конференцијата Бартоломеј ја истакна потребата од тоа различните религии да најдат заедничка основа и мирна коегзистенција за доброто на верниците и на атеистите. Тој изрази надеж дека состанокот ќе „ги открие можностите за разбирање“ или барем за „избегнување на учеството на религијата во целина“ во настаните кои водат до судири. 
Помеѓу присутните на форумот, според АП, беа и претставниците на Римокатоличката црква, главните исламски и католични претставници на Косово, верските водачи од Кавказ и Централна Азија, главниот турски рабин, Исак Халева, ерменскиот патријарх од Истанбул и турскиот министер за верски прашања. 
Рабинот Артур Шнајер, кој ја основаше фондацијата „Повик на совеста“ во 1965 година, рече дека една од главните цели на конференцијата беше да изврши притисок врз владите да не се поттикнува омразата преку наставата во училиштата. Другата цел е да се застане против верските водачи кои поттикнуваат насилство, тие да се маргинализираат и изолираат. 
Сметајќи ги слободата, демократијата и човековите права како основни вредности кои им даваат на нациите најдобра надеж за мир, безбедност и благосостојба, фондацијата ги повика верските водачи од целиот свет да го осудат тероризмот, да помогнат да му се стави крај на насилството и да ја промовираат толеранцијата. 
Организацијата досега била спонзор на слични вакви конференции и во минатото, меѓу кои и во Швајцарија и во Австрија. Во 1994 година верските водачи ја усвоија Бернската декларација, во која се вели дека „злосторствата извршени во име на религијата се најголеми злосторства против религијата“. На крајот од еден друг состанок во Виена следната година беше усвоена декларација во која се вели дека „помеѓу луѓето од верата не смее да има место или толеранција за конфликти кои ги зафатија толку многу луѓе во поранешна Југославија, Кавказ и Централна Азија“.
Се очекува, исто така, учесниците на тековната конференција во Истанбул да одобрат официјална декларација. 
Американскиот претседател Џорџ В. Буш, генералниот секретар на ОН, Кофи Анан, претседателот на Европската комисија, Жозе Мануел Баросо, и папата Бенедикт Шеснаесетти, наводно испратиле писма во кои се поздравува настанот, а кои ќе ги прочитаат нивните претставници.
