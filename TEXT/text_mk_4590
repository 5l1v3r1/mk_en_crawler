21/04/2009
(ФТ, Москоу тајмс, Мосњус - 21/04/09; AФП, Ројтерс, Дојче веле, Итар-Тасс, Еуразијанет - 20/04/09; AП, Њујорк тајмс - 17/04/09)
Русија во понеделникот (20-ти април) предупреди дека нема да учествува на претстојниот состанок со високи претставници на НАТО, ако Алијансата не ги откаже најавените тринеделни воени вежби во Грузија. 
Москва смета дека вежбите, закажани во близина на Тбилиси од 6-ти мај до 1-ви јуни претставуваат „провокација“, рече претставникот на Кремлин во НАТО, Дмитри Рогозин. Русија ќе преземе „одредени чекори“ ако не се реагира на нејзината поплака, додаде тој. 
„Состанокот на командантите на генералштабовите на Русија и НАТО, планиран за 7-ми мај, нема да се случи“, објасни Рогозин.
Неговото предупредување следеше по слична изјава на рускиот претседател Дмитри Медведев минатата недела, кој го обвини НАТО за „демонстрирање сила“. 
Портпаролот на НАТО, Џејмс Апатураи, во понеделникот рече дека Русија не ја известила Алијансата за својата закана за откажување на состанокот од 7-ми мај и дека нема планови за откажување на вежбите во Грузија. 
„Што се однесува до НАТО, ништо не е сменето“, рече тој во Брисел. „Русија ... треба да прифати дека [вежбата] не претставува закана за стабилноста во регионот.“ 
Претстојните вежби беа планирани пред кусиот конфликт помеѓу Русија и Грузија минатиот август.
Околу 1.300 војници од 19 земји, вклучително и неколку земји што не се членки на Алијансата, како што се Ерменија, Казакстан и Обединетите Арапски Емирати, ќе учествуваат во вежбите за одговор на кризи, во близина на Тбилиси. 
Алијансата одлучи да продолжи со официјалните контакти на почетокот на март. По состанокот на 7-ми мај на началниците на генералштабовите, следи конференција на министрите за одбрана на 19-ти мај.
Во меѓувреме, рускиот експерт за одбрана и заменик-уредник на онлајн весникот Yezhednevny Zhurnal, Александар Голтс, рече дека Москва, која жестоко се противи на кандидатурата на Грузија за влез во НАТО, претерува. 
„Постои очигледно несогласување помеѓу умерената природа и опфат на вежбите на НАТО и претерано вжештената реакција на Русија во врска со истите“, напиша тој во Moscow Times во вторникот. 
Истакнувајќи дека високи воени претставници од регионот не гледаат причина за вознемиреност, Голтс посочува дека зачувувањето на врските на НАТО со Грузија е она што предизвика нова „серија драматизирање“ од страна на руските водачи. 
„Ова докажува дека Русија е заинтересирана само за претворање на НАТО во „џин на стаклени нозе“, а не за вистински партнер“, заклучува тој. 
Во меѓувреме, руски генерал во понеделникот ги објави плановите на Русија за засилување на нејзиното присуство во Централна Азија, која ја смета за дел од својата традиционална сфера на интерес.
„Руското раководство планира да го зголеми бројот на индивидуалните воени авиони во Кант“, им рече Николај Бордужа, шеф на руската Организација на колективен безбедносен договор, на киргиските пратеници.
Базата во Кент се наоѓа во близина на воената база Манас, со која управуваа САД, која киргистанските власти одлучија претходно оваа година да ја затворат, откако Русија се согласи да й даде на земјата повеќе од 1,5 милијарди евра заеми и друга помош. 
