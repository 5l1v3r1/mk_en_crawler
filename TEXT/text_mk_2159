15/12/2004
(ЕурАктив - 15/12/04; AФП, ЕУполитикс, ЕУобсервер, ХИНА, Радио Б92 - 14/12/04; ВОА, Ајриш егзаминер, Скотсмен, Дојче веле, ХИНА - 13/12/04)
Хрватскиот премиер Иво Санадер во вторникот (14-ти декември) побара од водачите на ЕУ да одредат датум за започнување на разговорите за пристапување на Загреб со Унијата, без поставување на нови услови. 
Неговиот повик дојде два дена пред самитот на ЕУ, кој ќе биде отворен в четврток во Брисел, на кој се очекува водачите на 25 земји-членки да ја одобрат одлуката за кандидатурата на Хрватска за членство во Унијата. 
Министрите за надворешни работи на ЕУ се состанаа во понеделникот со цел да ги разгледаат нацрт-заклучоците презентирани од страна на актуелното холандско претседателство на ЕУ во подготовките за самитот. На прес-конференцијата по состанокот, холандскиот министер за надворешни работи Бернард Бот навести дека на Хрватска ќе й биде кажано дека може да ги започне разговорите за влез во Унијата „некаде околу април 2005 година“, под услов таа целосно да соработува со Меѓународниот кривичен трибунал за поранешна Југославија (МКТЈ). 
ЕУ, која им кажа на Босна и Херцеговина (БиХ) и на Србија и Црна Гора дека нивните изгледи за идното членство зависат од целосната соработка со МКТЈ, изрази загриженост поради неапсењето и непредавањето од страна на Хрватска на пензионираниот генерал Анте Готовина - третиот најбаран обвинет од страна на Трибуналот на ОН по Ратко Младиќ и Радован Караџиќ. 
Сепак, нацрт-изјавата на министрите за надворешни работи, која водачите на ЕУ се очекува да ја одобрат за време на престојниот самит, наводно не нуди детали за тоа како би се потврдила соработката на Хрватска. 
Готовина се наоѓа во бегство од јуни 2001 година, неколку недели откако МКТЈ го обвини за наводната улога во воените злосторства извршени од страна на војниците под негова команда во 1995 година, меѓу кои и убиства на најмалку 150 Срби од Краина. Минатиот месец главната обвинителка на ОН, Карла дел Понте, рече дека тој претставува „единствена преостаната пречка за соработката на Хрватска со МКТЈ“. 
Таа инсистираше на тоа дека Готовина е виден во Хрватска и дека го заштитува доброорганизирана мрежа на поддршка, во која се вклучени и државни структури. И покрај тоа што и понатаму останаа на ставот дека Готовина ја напуштил земјата, властите во Загреб ветија дека ќе го уапсат ако тој биде пронајден. 
„Ние мора да го решиме случајот со Готовина во смисла што против него е покрената судска постапка во Хашкиот трибунал“, изјави Санадер за АФП во вторникот, истакнувајќи ја решеноста на неговата Влада за исполнување на своите обврски кон МКТЈ. Ако Хрватска може да ја докаже својата целосна соработка со МКТЈ и да започне разговори за пристапување следната пролет, се очекува таа да влезе во ЕУ во 2008 или 2009 година. 
Во другите вести, хрватскиот Совет за безбедност во вторникот одржа состанок зад затворени врати, кој го свикаа Санадер и претседателот Стипе Месиќ. Соработката со МКТЈ и меѓународната соработка со тајните служби беа помеѓу точките на агендата, како што објави хрватската новинска агенција ХИНА. 
