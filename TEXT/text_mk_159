14/01/2008
Од Сами Неза за Southeast European Times во Тирана -- 14/01/08
Албанската влада усвои антикорупциска стратегија која ќе се спроведува до 2013-та година за борба против галопирачката корупција. Овој проблем е толку голем, така што во последниот извештај на Европската Комисија за Албанија тој е опишан како општествена појава. Стратегијата опфаќа законска рамка, план за прогресивно и одржливо намалување на корупцијата и зголемување на транспарентноста.
Запирањето на корупцијата е најважниот услов за Албанија да добие покана за членство во НАТО за време на состанокот на Алијансата во Букурешт оваа пролет. 
Владата презеде и други мерки за борба против корупцијата. На пример, Албанија беше домаќин на регионална конференција за имплементирање на Конвенцијата против корупцијата на ОН и го усогласи својот кривичен законик со Конвенцијата за корупција од кривичниот закон на Советот на Европа. 
Покрај тоа, во неодамнешната реорганизација на полицијата, структурите кои се занимаваат со економски и финансиски криминал беа унапредени на ниво на директорат и беше формиран посебен антикорупциски оддел. 
Функционерите, исто така, јавно говорат за корупциската пракса. Претседателот Бамир Топи ја шокираше јавноста кога на 4-ти декември 2007 година изјави дека албанските функционери „деноноќно“ размислуваат како да украдат од вистинските сопственици на земјиштето.
„Ве уверувам дека и во моментов некаде се краде имот. Ве уверувам дека некаде владин функционер го започнал денот размислувајќи дека ќе добие нешто или ќе се спогоди за нешто“, рече Топи, додавајќи „се чини дека кажуваме ужасни работи за државата, но всушност оваа пракса стана толку вообичаена така што никој не може да каже дека тоа не е вистина“. 
И покрај антикорупциските мерки и убедливите изјави, показателите за корупцијата во оваа земја и понатаму се високи. Меѓутоа, се откриваат корумпирани функционери и се повикуваат на одговорност за своите дела. 
Во последниве 6 месеци за корупција се уапсени 40 функционери, многу благодарение на електронските тендери, кои им овозможија на сите страни да ги видат параметрите кои се земаат во обѕир при разгледувањето на тендерите. 
Многу од случаите на корупција се поврзани со зголемувањето на цените на земјиштето и градежниот бум во одредени делови на Албанија. На пример, во последните три години, во Кашари -- село во близина на Тирана -- дојде до голема изградба, а цените на земјиштето трикратно се зголемија. Зголемувањето на цените доведе до кражба на земјиштето преку фалсификување на документацијата во соработка со државни функционери. 
Осум функционери од Кашари -- меѓу кои и тројца градски советници -- на 4-ти декември беа изведени пред судот во Тирана. Тие се обвинети за користење на незаконски постапки со цел да присвојат 16 хектари земјиште, чија вкупна вредност е 16 милиони евра. 
Обвиненија за корупција имаше и на повисоките владини нивоа. По две години борба со обвиненијата за корупција, претседателот го отпушти главниот обвинител Теодори Солаку на 22-ри ноември 2007 година. Иако не беше покренато обвинение, Топи рече дека Солаку не направил доволно во борбата против корупцијата и организираниот криминал, особено меѓу богатите. 
Солаку го замени Ина Рама, поранешен судија во Апелациониот суд за сериозни дела. Рама делумно беше избрана бидејќи нема политички или деловни врски во Албанија, што ќе ја олесни нејзината работа во борбата против корупцијата на највисоките нивоа на владата и државните институции.
Генералниот секретар во министерството за труд Спартак Ѓини и еден сопственик на градежна фирма беа уапсени на 7-ми ноември 2007 за земање мито во врска со тендер вреден милион евра. 
Во друг владин сектор, министерот за правда Илир Русмајли поднесе оставка во ноември по обвиненијата за корупција во затворската служба изнесени од директорот на затворот Саимир Шехри. 
„Корупцијата е сложена појава во Албанија, но тоа не е единствена држава каде има корупција. Побаравме од албанската влада да обезбеди податоци за случаите на корупција и резултатите од релевантните судски случаи“, рече Дирк Ланг, шеф на генералниот директорат за проширување во Европската Комисија.
Иако владата работи на запирање на корупцијата, се уште се потребни промени, вклучувајќи зајакнување на процедурите и обука на полицијата и обвинителството за заплена на имотот, како и подобрување на обуката за даночните власти, приватните сметководители и ревизорите. 
