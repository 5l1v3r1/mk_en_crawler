11/01/2012
Од Бојана Миловановиќ за Southeast European Times во Белград -- 11/01/12 
Со околу три милиони профили на „фејсбук“ од вкупно население од нешто повеќе од седум милиони, Србија е близу до врвот во регионот во однос на процентот на корисници на социјалната мрежа, според различни испитувања и податоци на српското Министерство за медиуми и информатичко општество.
„Според истражувањето на ,Гугл ед планер’ Србија е втора во Централноисточна Европа според бројот на корисници на ,фејсбук“, веднаш по Турција. Зад Србија се Бугарија, Хрватска, Романија, Словенија, Унгарија, Чешката република, Полска и Русија“, изјави за SETimes државната секретарна на министерството, Јасна Матиќ.
Mатиќ, исто така, истакнува дека „твитер“ има сé поголем број корисници во Србија. 
„Генерално гледано, интернетот не е толку популарен како социјалните мрежи. Некои работи што се попопуларни во другите земји не се толку присутни во нашата земја, првенствено е-бизнисот и онлајн образованието“, рече Матиќ.
Државната секретарка има свој сопствен профил на „фејсбук“ и корисничка сметка на „твитер“, но најактивен во социјалните мрежи меѓу политичарите е министерот за животна средина и просторно планирање, Оливер Дулиќ. 
Тој вели дека го користи „твитер“ секојдневно за комуникација со граѓаните и вели дека „твитерите“ му ги дале некои од најдобрите идеи и сугестии. 
„Скоро сите активности во изминатите шест месеци се последица на сугестиите што ги добив на „твитер“. Известувањето за депониите, објавување на сите податоци за јавните набавки на веб-страницата на министерството -- сите тие беа предлози на „твитерите“ што јас ги прифатив“, рече Дулиќ на „Твитоманија“, настан што се одржа неодамна, за промовирање на социјалните мрежи. 
Сепак, тој призна дека не се сите коментари позитивни.
„Непријатниот аспект претежно вклучува некакви навреди кои во основа се однесуваат на сите сектори, од кои значаен дел е она што луѓето мислат за нас; според тоа, „твитер“ е само средство за искажување на тоа. Мислам дека тоа е нормално“, рече министерот.
Дулиќ додава многу од корисниците на „твитер“ со кои тој комуницира не се поддржувачи на неговата партија -- Демократската партија на претседателот Борис Тадиќ -- или на политиката што истата ја застапува. 
„Тоа е многу добра можност да се дебатира и да се разговара на пристоен начин. Тоа е добар начин за соочување со реалноста и критиките. Мислам дека е многу добро за политичарите и му препорачувам на секој политичар да се вклучи во некоја социјална мрежа“, рече Дулиќ.
Најчести корисници на мрежите се тинејџерите.
Далибор Биговиќ (15) има профил на „фејсбук“, но вели дека неговите родители не се среќни поради тоа. „Тие мораа да ми дозволат да отворам профил бидејќи сите мои пријатели имаат. Но, тие се обидуваат да контролираат што правам и сите мои ,постови’, а тоа ми оди на нерви“, рече тој за SETimes. 
Тој додава дека поминува околу еден час секој ден на „фејсбук“ за да се поврзи „со пријателите и да види што се случува“.
Проблемот, според некои експерти, е што тинејџерите не се секогаш свесни за негативните последици и штетите. Психологот и вонреден професор на белградскиот Филозофски факултет, Александар Димитријевиќ, посочува дека овие мрежи нудат ескапизам. 
„Посебна работа што се однесува на Србија може да биде фактот што младите луѓе, повеќе отколку во некои други средини, се свртуваат кон социјалните мрежи за да го избегнат мрачното секојдневие во кое растат. Не се работи толку за популарноста на „фејсбук“, туку повеќе за „непопуларноста“ на нашето образование, човечките односи или вредносниот систем“, рече Димитријевиќ за SETimes. 
Тој смета дека ако „доминацијата на социјалните мрежи“ продолжи, некои од последиците може да бидат социјалниот страв и изолираноста. 
„Затоа им советувам на родителите да продолжат да се обидуваат да има обезбедат на своите деца различни културни содржини, да поминуваат време со нив и да учествуваат во тоа што е важно за нив. Тогаш „фејсбук“ или видео-игрите, најверојатно, ќе бидат сведени на разумна мера“, рече Димитријевиќ. 
