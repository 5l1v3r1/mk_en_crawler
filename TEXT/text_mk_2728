06/01/2006
(Блумберг, Ројтерс, АП, АФП, ББС, СНН, Гардијан, Хуријет - 06/01/06; Новински центар на ОН, Светска здравствена организација, АФП, ББС, ФТ, Телеграф - 05/01/06)
Меѓународните здравствени експерти ќе им помагаат на турските власти во напорите за спречување на ширењето на птичјиот грип од кој во петокот (6-ти јануари) почина и третото дете.
Смртта на 11-годишната Хулја Коџјигит се случи откако претходно почина нејзиниот 14-годишен брат Мехмет Али во неделата и нејзината 15-годишна сестра Фатма во четвртокот. Официјалните претставници од болницата во градот Ван, околу 800 километри источно од Анкара, каде што децата беа лекувани, во петокот објавија дека и четвртиот брат -- шестгодишниот Али Хасан -- е сериозно болен и дише со помош на респиратор. 
Жртвите се од руралната област Догубајазит, во источната покраина Агри, која граничи со Иран и Ерменија. На крајот на минатиот месец беше потврдена појавата на смртоносниот вид од птичјиот грип Х5Н1 кај кокошките и патките во соседната покраина Игдир. 
Според соопштенијата, во моментов се врши убивање на птиците во неколку источни покраини, меѓу кои и во областа Догубајазит, која, исто така, беше ставена во карантин и не е дозволен влез ниту излез на птици и животни. Дополнителни количини од лекот „тамифлу“, кој се користи против оваа болест, се испратени во Ван. 
Хусеин Авни Сахин, главниот лекар во болницата во Ван, во петокот за CNN Турк изјави дека 23 лица моментно се лекуваат во неговата болница поради сомневањата дека и кај нив е можно да се работи за птичји грип. Повеќето од децата се на возраст помеѓу 6 и 15 години. 
По смртта на Фатма во четвртокот тим експерти од Светската здравствена организација, Организацијата за храна и земјоделство на ОН, Европскиот центар за заштита од болести и контрола и Европската комисија (ЕК) беа испратени во Турција да работат заедно со властите на испитувањето на ситуацијата во источниот дел од земјата. 
Примероци од тинејџерите кои починаа од птичјиот грип се испратени на анализа во британската лабораторија, која се очекува за неколку дена да објави дали се работи за смртоносниот вид на вирусот Х5Н1. 
„Тие починаа од Х5, што е птичји грип, но не знаеме кој е видот од кој починаа и затоа се надеваме дека ќе го откриеме тоа со овие тестови во следните неколку дена“, изјави за новинарите во четвртокот портпаролот на ЕК, Мајкл Ман.
Научниците се загрижени дека и покрај тоа што сé уште е тешко луѓето да заболат од смртоносниот вид на вирусот Х5Н1, појавата на истиот помеѓу живината и човечките инфекции ги зголемуваат шансите за негова мутација во вид кој би можел лесно да се пренесува од човек на човек.
Дејвид Набаро, висок координатор на Системот на ОН за авијарна и човечка инфлуенца, во четвртокот истакна дека досега нема докази што би укажале на тоа дека смртните случаи во Турција се резултат на трансмисија од човек на човек. 
Турските власти, во меѓувреме, се обидуваат да ги смират стравувањата на јавноста. „Не очекуваме болеста да се рашири кај голем број луѓе“, рече министерот за здравство, Реџеп Акдаг. „Не очекуваме пандемија или нешто слично во Турција, но постои реален ризик од заболување кај лицата кои се во близок контакт со живина.“
Турција ги откри првите случаи на вирусот Х5Н1 кај живината во средината на октомври. Други земји каде што е откриен смртоносниот вирус во последниве месеци се и Хрватска, Романија и Русија. Овие случаи се смета дека се резултат на контактот помеѓу домашната живина и водните птици-преселници. 
