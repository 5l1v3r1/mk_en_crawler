06/09/2011
Менексе Токјај за Southeast European Times во Истанбул -- 06.09.11
Според декретот, објавен во Службен весник на 27-ми август, малцинските фондации може да бараат враќање на имотот -- вклучително и гробишта, извори, училишта, болници и домови за деца без родители -- кои ги пријавиле од 1936 година. Недвижниот имот кој е продаден на трети лица ќе биде, исто така, платен откако ќе биде утврдена сегашната вредност од страна на Министерството за финансии. 
„Како и сите други, и ние знаеме за неправедностите чиј предмет се различни верски групи поради нивните разлики“, рече премиерот Реџеп Тајип Ердоган за време на вечерата на која присуствуваше со претставниците на христијанските и еврејските фондации.
За да си го вратат имотот, малцинските фондации мора да поднесат барање до турските власти во рок од една година. Секое барање мора да биде одобрено од парламентот, по што имотот ќе биде регистриран на име на фондацијата од страна на регистарската канцеларија. 
Лозанската спогодба ги дефинира како малцинства грчката православна, ерменската и еврејската заедница.
Според турскиот Закон за фондации, усвоен во 1936 година, сите фондации мораа да поднесат изјава за имотот, вклучително и целиот недвижен имот и другиот имот кој го поседувале, додека во 1974 година, одделна пресуда на Судот за казација им забрани на малцинските групи да купуваат и регистрираат каков било нов имот.
Во 2008 година парламентот го усвои Законот за фондации, проширувајќи ги правата на малцинските верски групи за стекнување нов имот и враќање на нивниот конфискуван имот. Сепак, „иако амандманите од 2008 година дозволија враќање на дел од имотот, остануваат ограничувањата и прашањето на имотот продаден на трето лице беше оставено нерешено“, вели професорот Армаган Чакир од Универзитетот Мармара.
Ерменско-турскиот новинар и директор на Програмата за демократизација на Турската фондација за економски и социјални студии (ТЕСЕВ), Етјен Махчупјан, вели дека времето на носење на декретот е важно.
„Пред сé владата ја донесе оваа одлука пред претстојните дискусии за новиот устав, што значи дека не сака да го остави оваа чувствително прашање да биде решавано во рамките на уставните структури“, објасни тој.
Ердоган рече дека сака устав кој е „ослободен од демократскиот срам на минатото: не исклучувачки, туку вклучувачки, не оттуѓувачки, туку опфаќачки, не дискриминаторски, туку интегрирачки, и не потиснувачки, туку ослободувачки“.
Според Махчупјан, владејачката АКП сака да стекне цивилна контрола над државната структура и нејзината идеологија, што неодамна се одрази во измени во цивилно-воените односи. 
„Сметам дека оваа одлука беше, исто така, проактивен чекор кој имаше и друга цел: владата на АКП се обидува да го редефинира „турското државјанство“ со полиберална, поцивилна и помодерна терминологија -- што погрешно се толкува како нео-отоманизам од некои“, вели Чакир.
Како што истакнува Ајхан Актар од Универзитетт Билги, „Раниот републикански период од модерна Турција покажа државна политика која сакаше немуслиманите да ја напуштат Турција и, ако е можно, да го остават својот имот и стока зад себе“. Затоа, новиот декрет може да се погледне од аспект на редефинирањето од страна на државата на својот однос со верските малцински групи. 
Времето на преземање на чекорот, исто така, покажува решителност од страна на владата да ги исполни барањата на ЕУ, Европскиот суд за човекови права (ЕЦХР) и американскиот конгрес, кои ја туркаа земјата во таа насока со децении. 
Според Извештајот за напредокот на Турција за 2010 година, изготвен од Европската комисија, ЕУ бара законската рамка во Турција да ги опфати случаите на имот одземен и продаден на трети лица, истакнувајќи ја потребата за обезбедување целосна поддршка на имотните права на сите немуслимански верски заедници. 
Ако владата не го покренеше прашањето на малцинскиот имот сега, вели Актар, тоа ќе ја направеше ранлива за значителниот надоместок во случаите изнесени пред ЕЦХР.
Експертите велат дека следниот чекор на владата треба да биде повторно воспоставување репутација на членовите на малцинските групи кои го изгубиле своето државјанство, вклучително и отворање на можноста за двојно државјанство и пасоши. 
