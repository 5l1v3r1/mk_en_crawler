09/05/2012
Линда Карадаку за Southeast European Times во Приштина -- 09.05.12
Обвинителството во Хаг во вторникот (8-ми мај) не поднесе жалба на одлуката за ослободување на поранешниот косовски премиер Рамуш Харадинај, што значи дека тој е можно да се врати веќе следниот ден. Повторното судење за воени злосторства против него и двајца други поранешни борци на ОВК веќе се очекуваше да даде голем чекор напред кон неговото завршување следниот месец, по одделна, клучна одлука на Трибуналот на ОН.
Судиите одлучија да закажат писмени завршни обраќања во случајот на 11-ти јуни, по што би следеле последните рочишта на 25-ти и 26-ти јуни. Косовските медиуми објавија дека судиите минатата недела се согласиле дека што и да се случи, сведочењето на сведоците нема да влијае на распоредот на судењето. Тоа е значајно бидејќи ослободувањето на Харадинај од 2008 година беше отфрлено врз основа на тврдењето за заплашување на сведоците.
Портпаролката на трибуналот, Нерма Јелачиќ, рече дека повторното судење било наредено од Апелационата комисија со цел да им се овозможи на обвинителите да ги повикаат клучните сведоци чии сведочења не беа обезбедени на ниво на судскиот процес. „Затоа беше важно, за да има фер судење, да се случи повторувањето на судскиот процес, но да се одржи на таков начин што ќе го загарантира правото на обвинетиот на брз судски процес“, рече Јелачиќ за SETimes.
Мајкл О’Рајли, координатор на адвокатите на Харадинај, вели дека повторното судење „сега е всушност завршено“. Еден од кообвинетите на г-дин Харадинај може да посака да повика еден сведок, медицински експерт. Но, освен таа можност, ниту г-дин Харадинај, ниту некој од другите обвинети ќе повикуваат сведоци, како што беше случајот и со првото судење“, рече О’Рајли за SETimes. 
Со тоа оставуваат само писмените и усните завршни обраќања. „Сето ова ќе заврши до крајот на јуни. Не се знае кога судот ќе ја донесе пресудата, но се чини многу веројатно сега дека тоа нема да се случи до по паузата во август“, додаде О’Рајли. Повторното судење почна во август 2011 година.
Косовскиот весник Коха Диторe објави на 3-ти мај дека комисијата од судии на трибуналот овојпат нема да го повика како сведок Зоран Стиојовиќ, поранешен претставник на српската безбедносна служба во Косово, бидејќи кообвинетите на Харадинај -- Идриз Балај и Лахи Ибрахимај -- не сакаат да го применат своето право да го испрашаат. Стиојовиќ сведочеше претходно како сведок на обвинителството. 
Партијата на Харадинај, Сојузот за иднината на Косово, која ја прослави својата 12-та годишнина минатата недела, го смета Харадинај за херој кој ги избира државните и националните интереси пред интересите на своето семејство. 
Еден од главните водачи на сега распуштената ОВК за време на војната во периодот 1998-1999 година, беше за првпат обвинет во март 2005 година, додека беше премиер. Тој поднесе оставка и отиде во Хаг доброволно, да се соочи со обвиненијата.
Во 2008 година Харадинај беше ослободен од сите 37 точки на обвинението за воени злосторства, вклучително и убиство, силување и прогон. 
Но, во август 2011 година, тој и обвинетите со него беа предмет на делумно повторување на судскиот процес без преседан, обвинети за вршење „злосторства низ заедничко криминално дејствување“ во областа Дукаѓини во западно Косово.
Наводните злосторства врз локалното цивилно население вклучуваа малтретирање, депортација или присилен трансфер на цивили, затворање, тортура, убиства, силување, киднапирање и суров третман, според Порталот правда на Хашкиот трибунал.
