23/05/2011
Од Арон Штајн за Southeast European Times -- 23/05/11
Близината на Турција до Блискиот Исток, регион со долга историја на нестабилност и ширење на оружје за масовно уништување, ја поттикна Анкара да усвои силна политика против ширењето на ова оружје. 
Групата 10 (Г10) -- Турција, Австралија, Канада, Чиле, Јапонија, Германија, Мексико, Холандија, Полска и Обединетите Арапски Емирати -- се состана на крајот од април за да ја натера глобалната заедница „да работи на постигнување нуклеарно разоружување и зајакнување на меѓународниот режим против ширењето на нуклеарното оружје“. 
Во очекување на Конференцијата за преглед на Спогодбата за неширење на оружјето за масовно уништување (НПТ) 2012, земјите на Г10 усвоија четири конкретни предлози за зајакнување на глобалните напори против ширењето на ова оружје: спречување на производството на матреријали способни за атомска фисија, стапување на сила на Спогодбата за сеопфатна забрана на тестирањето, нуклеарна транспарентност и одговорност, и следењето на НПТ. Г10, исто така, ги обнови повиците за формирање Блискоисточна зона ослободена од оружје за масовно уништување (МЕВМДФЗ).
Според професорот по меѓународни односи и експерт за неширење на ова оружје, при Универзитетот Хачетепе Себнем Удум, Турција го смета МЕВМДФЗ за совршено дополнување на НПТ бидејќи Турција „е свесна за фактот оти не е целосно под нуклеарната капа на НАТО која ги одвраќа заканите од Блискиот Исток или го одржува својот ненуклеарен статус“. 
„Статусот на држава без нуклеарно оружје е сам по себе безбедносна придобивка, бидејќи й дава на Анкара слика на посветен и сигурен член на режимот и на меѓународната заедница“, рече таа за SETimes. 
Сепак, иницијативата доаѓа само 12 месеци откако Турција го потпиша својот прв тендер за нуклеарен реактор со Русија, што поттикна некои да ги доведат во прашање нуклеарните намери на Турција. Голем дел од скептицизмот произлегува од програмата за збогатување на соседен Иран, која фрли сенка врз глобалните нуклеарни прашања и прашањата против ширењето на оружјето за масовно уништување. 
И покрај силната политика на Турција против ширењето, Анкара и нејзините западни сојузници имаат различно мислење во врска со нивното толкување на НПТ.
„Пристапот на Анкара ... е под силно влијание на фактот дека, за разлика од САД, таа е држава без нуклеарно оружје и моментно не поседува обемна мирољубива нуклеарна инфраструктура. Како таква, Анкара го толкува Членот IV од НПТ, кој им дава на земјите без нуклеарно оружје „неотуѓиво“ право на нуклеарна енергија за мирољубиви цели, во најширока можна смисла“, рече за SETimes Џесика Варнум, истражувач-соработник и асистент-професор во Центарот за студии против ширењето на оружјето за масовно уништување. 
Турција е загрижена дека напорите на земјите што вршат дотур на нуклеарен материјал да го ограничат ширењето на мирољубивата нуклеарна технологија, може да зависат од сопствената потреба за нуклеарна енергија. 
„Иако Турција, најверојатно, нема да изгради објекти за комерцијално збогатување или репроцесирање, кои би биле претерано скапи, земјата го толкува текстот на НПТ -- кој не нуди јасни насоки за ова прашање -- како дозвола за земјите што немаат нуклеарно оружје да имаат технологии на збогатување или репроцесирање како дел од мирољубивата нуклеарна програма, и не верува дека земјите што се без нуклеарно оружје треба да се откажат од ова наводно право“, рече Вернум за SETimes. 
Удам вели дека „главна преокупација на Турција е да изгради централи за нуклеарна енергија, и покрај протестите главно по Фукушима. [Турција] е исто така незаинтересирана за добивање нуклеарно гориво од некој меѓународен конзорциум“.
Таа додаде дека Турција работи напорно на „постигнување рамнотежа меѓу добрососедските односи со Иран (и остатокот на Блискиот Исток), но истовремено го убедува Иран да продолжи да биде ненуклеарна земја ако Иран се почувствува изолиран или загрозен од Запад“.
Јавната поддршка за програмата на Иран за збогатување на ураниум поттикна некои во САД и на други места да ја стават Турција во ист кош со другите земји од Блискиот Исток склони кон ширењето, став за кој Варнум предупредува. „Важно е да се запомни дека од поширока перспектива, Турција покажа силна посветеност на режимот против ширењето на оружјето за масовно уништување и процесот на НПТ.“
