20/08/2007
Од Наташа Радиќ за Southeast European Times во Загреб –25/07/07
Летото во Југоисточна Европа е рај за љубителите на културата. Уметничките изложби, концертите и филмските фестивали станаа важен дел од оваа сезона низ Балканот. Некои од нив се долготрајни настани кои се обидуваат да ја повратат нивната некогашна репутација, додека пак останатите се понови дополнувања на културната карта. 
Во Хрватска, два големи филмски фестивали привлекуваат посетители во шпицот на летната сезона. И двата фестивали, Пулскиот филмски фестивал и Мотовунскиот филмски фестивал, наречени според градовите на Истарскиот полуостров во кои се одржуваат, прикажуваат премиери и пречекуваат меѓународни, како и домашни филмски ѕвезди. Сепак, фестивалот во Пула е потрадиционален, конвенционален настан, додека пак во Мотовун повеќе се прикажуваат независни филмови и дела на помладата генерација режисери.
Пулскиот фестивал е еден од најстарите филмски фестивали во Европа. По неговата „премиера“ во 1953-та година, тој набрзо стана главен филмски настан во бивша Југославија. Покојниот претседател на Југославија Јосип Броз Тито беше еден од најголемите фанови на фестивалот и тој ја користеше својата моќ и влијание за да привлече големи меѓународни филмски ѕвезди на римскиот амфитеатар во Пула, каде се одржуваше фестивалот.
Иако Југославија беше комунистичка диктатура, Пулскиот Фестивал успеа да пречека гости како Орсон Велс, Софија Лорен, Ричард Бартон и Елизабет Тејлор. Бидејќи се одржуваше на отворено, тој нудеше можност филмовите да се гледаат под ѕвездено небо. Секогаш беше многу популарен, како и еден од најочекуваните летни настани. 
По распаѓањето на земјата, фестивалот паузираше речиси една деценија. Од 1992-та година во негови рамки се одржуваше само Хрватскиот Филмски Фестивал и дури во 2001-та година го поврати својот меѓународен статус. Денес, хрватските режисери сеуште го сметаат Пулскиот Фестивал како најголема проба за поддршката од публиката и критиките. Годинава, наградата Златна Арена за најдобар филм ја доби Крешимир Милиќ за филмот „Живи и мртви“. На фестивалот, исто така, беше прикажан последниот филм снимен во бивша Југославија, „Бел Епок - Последниот валцер во Сараево“, завршен во студијата на Јадран Филм во Загреб по 17-годишна пауза 
Мотовунскиот филмски фестивал е основан во 1999-та година и оттогаш стана омилен кај помладите филмски фанови од цела Европа. Тие можат да кампуваат во блиските брда и да присуствуваат на филмските премиери за симболична цена. Секоја година, над 50 различни филма се прикажуваат во текот на петдневниот настан, кој некои го нарекуваат „Хрватски Вудсток“. Главна награда е „Пропелерот на Мотовун“, кој годинава му беше доделен на израелскиот режисер Дрор Шаул. 
Ако филмските фестивали се врв на хрватските културни лета, во Албанија акцентот е врз настапите во живо, каде старите градови и замоци нудат посебно живописни места. Бутринти, град во југозападниот дел од земјата кој датира од третиот век п.н.е, е домаќин на меѓународен фестивал кој се одржува во месец јули. Според, Алфред Буалоти, директор на настанот, во неговите осум години постоење, фестивалот помогна за промовирање „не само на признавањето и размената на театарските вредности, туку и на културниот туризам“. 
Се очекува дворецот на Али Паша Тепелена во Порто Палермо, Химара, да биде претворен во уметничка лабораторија отворена за нови идеи за уметници со различни таленти и од различни земји.
Дворецот на Али Паша во Порто Палермо, Химара, беше домаќин на Меѓународниот фестивал на уметноста АртКонтакт, настан кој за прв пат се одржува во Албанија. Тврдината од времето на Османлиското царство беше претворена во уметничка лабораторија за нови идеи на уметници со разни таленти и од разни националности. Фотографијата, модерниот балет, експерименталната музика, репродуктивнаат уметност и инсталациите беа меѓу прикажаните жанрови. 
„Целта е да „се признаат и споделат емоции, идеи, мислења .. ние ќе сонуваме и ќе ја направиме утопијата реалност. Ние ќе создадеме еден поинаков свет“, рече Анди Тепелена, еден од организаторите. 
Во Македонија, летото претставува непрекината низа на културни и фолклорни настани. Охридскиот и Скопскиот летен фестивал се познати. Струшките вечери на поезијата привлекуваат меѓународно признати поети. Покрај тоа, многу градови во Македонија -- меѓу кои Струмица, Штип, Дебар и Радовиш -- организираат летни настани со фолк музика, театарски претстави и камерни концерти. 
Еден популарен фестивал е Илинденски Денови во Битола. Во Охрид, секоја година се одржува Балкански музички плоштад. Фестивалот на античка драма се одржува во древниот локалитет Стоби. 
Питер Кистерман, познатиот германски мултимедијален уметник, имаше изведба на отворената сцена во паркот Александрија во Прилеп, како дел од годишниот настан „Град на културата“. Во Баргала, археолошки локалитет надвор од Штип, за прв пат ова лето беше одржана театарска претстава. Над 500 љубители на театарот ја гледаа претставата „Индија, Индија“ од Петре Бакевски, во режија на Младен Крстевски. 
Најзначаен настан ова лето во Македонија беше изведбата на „Соларис“ во Охридскиот Антички Театар на 31-ви јули. Режисерот Златко Славенски беше инспириран од познатиот истоимен роман на Станислав Лем, како и од „Космос“ на Карл Саган, предавањата на Стивен Хоукинг и делата на Достоевски и Шекспир. Резултатот беше уникатна фузија на видео, музика, танцување и текст. „Соларис“ беше изведена на сцена со дијаметар од 20м, со кула од 50м која потсеќаше на Вавилонската Кула. За време на изведбата беа прикажани фотографии на универзумот направени од НАСА. 
Драган Даутовски одржа концерт во древната опсерваторија во Кокино на 31-ви јули. Тој ја поздрави северната рамноденица свирејќи на неодамна откопана окарина стара 6000 години. Освен него, 20 поети и дузина сликари направија заедничко уметничко дело на големо сликарско платно. 
Најпознатиот летен настан во Србија можеби е Фестивалот EXIT, но далеку од тоа дека е единствен. Белградскиот летен фестивал, одржан кон крајот на јули и почетокот на август, ги одржува Србите во допир со меѓународните трендови во танцувањето, музиката и театарот. Оваа година темата беше „овде и сега“ -- како што објаснува генералниот директор на фестивалот Дарка Радосављевиќ-Васиљевиќ, овој слоган укажува на егзистенцијалните грижи на младите луѓе, како и на прашањето дали да останат во Србија или да одат во странство. 
„Се зависи од нас самите“, вели Радосављевиќ-Васиљевиќ, фестивалот се обиде да го покаже ова преку прикажување на нови дела на новата генерација српски драматурзи. 
На крајот, кога се чинеше дека сезоната на фестивали завршува, Ниш го извади својот скриен адут-- џез Фестивалот Нишвил, кој привлече славни личности од целиот свет. Најпознат изведувач годинава беше Ајк Тарнер, додека пак работилниците ги водеа легендарните гитаристи Лари Корвел и Влатко Стефановски.
Зоран Николовски (Скопје), Јонилда Кочи (Тирана) и Ѓорѓи Митев Шантек (Белград) помогнаа при пишувањето на оваа репортажа. 
