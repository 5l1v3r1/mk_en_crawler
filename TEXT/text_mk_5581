06/09/2010
Од Недељко Рудовиќ за Southeast European Times во Подгорица – 06/09/10
Триесет и еден војник од Црна Гора беше распореден на крајот од минатиот месец за смена на актуелниот контингент на земјата предводен од НАТО што служеше во Авганистан. Првиот црногорски контингент беше распореден во март.
„Овие храбри луѓе цврсто одлучија да ги поминат следните шест месеци во Авганистан“, рече црногорскиот министер за одбрана, Боро Вучиниќ, на церемонијата на испраќање на 20-ти август. „Тие ќе помагаат во зачувувањето на глобалниот мир во најкритичното место на планетава.“
Но, потегот наиде на критики кај опозициските партии кои велат дека истиот претставува непотребен ризик.
Тие тврдат дека министерството се обидува да „плати“ за својот пристап во Акциониот план на членство на Алијансата (МАП), кој претставува финален чекор пред влезот во НАТО. Земјата ја прифати поканата на МАП во декември 2009 година. 
Но, според Вучиниќ, ваквите обвинувања се неосновани.
„Свесни дека не е одговорно, дури ни морално, само да се ужива заштита на системот, ние сметавме дека треба да дадеме придонес, па затоа одлучивме дека како одговорен партнер на НАТО и меѓународната заедница, мораме да учествуваме во мисијата ИСАФ, според нашите реални способности“, изјави Вучиниќ за SETimes во интервју. 
Запрашан што ќе се промени откако Црна Гора ќе стане дел од Алијансата -- дали армијата, која има околу 2.300 членови, ќе мора да ги промени своите стандарди и како може да се финансира тоа -- Вучиниќ рече дека многу работи се веќе направени во поглед на обуката, опремата и процедурите. 
„Процесот на приспособување ќе биде успешно завршен. Во однос на трошоците, Црна Гора се обврза да [одвои] околу 2 отсто од БДП за одбраната, што е стандардот за членките на НАТО. Во годините на криза, ние бевме принудени да ги намалиме тие трошоци, но ќе се обидеме да се приближиме на овој стандард во иднина“, рече Вучиниќ.
Сепак, тој не сакаше да предвиди кога Црна Гора ќе стане членка. 
„Тоа зависи од исполнувањето на задачите во МАП и политичката оценка на земјите од НАТО. Искуството е различно, но важно е дека Црна Гора е веќе признаена како сигурен партнер во евроатланските структури. Јас верувам дека ние, како и секогаш, брзо се движиме кон полноправното членство. Наша одговорност е да ги исполниме обврските, а [одговорност] на нашите партнери е да одлучат кога сме подготвени да пристапиме во НАТО“, рече тој. 
Со цел да ја постигне целта за пристапување во Алијансата, владата мора да победи во битката на домашен терен. Анкетите покажуваат дека само околу 40 отсто од јавноста го поддржува членството во НАТО.
„Повеќето земји во регионот имаат сличен процент на граѓани во оваа фаза на пристапување“, рече Вучиниќ. „Јас сум убеден дека мислењето ќе се смени, како и во другите земји, како што ќе стануваат позаинтересирани и информирани за бенефициите на членството.“
НАТО значи мир на Балканот, инсистира тој. 
„Многумина сé уште не можат да видат што навистина се случи во 1990-тите, или актуелните регионални околности. Јас верувам дека ние сме обврзани да го избереме најдобриот начин за обезбедување на нашата иднина, а тоа е несомнено членството во НАТО и ЕУ“, рече тој.
Вучиниќ се надева дека нема да има нови конфликти, но предупредува дека отворените прашања, како што се односите меѓу Србија и Косово и ситуацијата во Босна и Херцеговина, треба да бидат внимателно следени од меѓународната заедница.
„Интеграцијата на регионот ќе влијае на неговата стабилност. За жал, Западен Балкан сé уште не е саморегулаторен механизам на контрола, така што тоа го покренува прашањето на интеграцијата како услов на безбедност и е тесно поврзано“, рече тој.
