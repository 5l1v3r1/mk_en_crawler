20/11/2007
(Гардијан - 20/11/07; AФП, Ројтерс, ДПА, ББС, Блумберг, ФТ, ВОА, РФЕ/РЛ, Интернешнал хералд трибјун - 19/11/07)
Неколку министри за надворешни работи на ЕУ во понеделникот (19-ти ноември) го повикаа Косово да ги одложи плановите за унилатерално прогласување независност, изразувајќи загриженост за потенцијалните последици од ваквиот потег врз регионалната стабилност. 
„Правиме сé што е во наша моќ да ги убедиме Косоварите против унилатералното прогласување“, рече во Брисел луксембуршкиот министер за надворешни работи, Жан Аселборн, по состанокот со највисоките дипломати на блокот од 27 нации. „Унилатералното прогласување би било навистина многу лошо. Постои одредена експлозивност во овој регион.“ 
Неговото предупредување уследи по парламентарните избори во саботата во Косово, на кои Демократската партија на Косово (ПДК) победи со 34 отсто од гласовите. Водачот на ПДК, Хашим Тачи, кој се очекува да биде следниот премиер на покраината, вети дека Косово ќе прогласи независност веднаш по 10-ти декември, кога ќе завршат тековните меѓународно посредувани разговори за идниот статус на покраината. 
„Косово треба да добие независност, но тоа не треба да биде неменаџирано, унилатерално прогласување -- тоа треба да биде координирано со меѓународната заедница“, рече британскиот државен министер за Европа, Џим Марфи, за новинарите во Брисел. 
Технички сé уште дел од Србија, Косово е под администрација на ОН од крајот на конфликтот во покраината во периодот 1998-1999 година. 
Преговорите за иднината на Косово започнаа во февруари 2006 година и досега не успеаја да го премостат јазот помеѓу позициите на Белград и Приштина за прашањето на статусот. Инсистирајќи на задржување одредена сувереноста над покраината, Србија нуди суштинска автономија, додека косовските Албанци велат дека нема да се согласат со ништо друго освен целосна независност. 
„Во текот на 100-те дена ги испитавме скоро сите човечки познати опции за статусот на Косово“, рече во понеделникот Волфганг Ишингер, претставникот на ЕУ во меѓународната тројка што моментно посредува со разговорите помеѓу двете страни. „Процесот на тројката, дури и ако денес заврши, не беше декор. Тоа беше вистински и интензивен преговарачки процес.“ 
ЕУ останува поделена во поглед на иднината на Косово и евентуалниот одговор на блокот на унилатералното прогласување независност од страна на Приштина. Марфи во понеделникот беше цитиран дека „повеќе од 20“ земји-членки ја поддржуваат независноста на покраината. 
Кипар, Грција, Романија, Словачка и Шпанија изразија резервираност во врска со независноста, стравувајќи дека таквиот потег би можел да охрабри слични вакви обиди во други земји. 
Некои се, исто така, загрижени дека прогласувањето независност од страна на косовските Албанци ќе доведе до сличен таков потег од страна на етничките Срби во северниот дел од покраината. Босанските Срби, исто така, се заканија дека ќе распишат референдум за независност во Република Српска, ако на Косово му биде дозволено да се отцепи.
Цитирајќи извори во ОН и европски извори, британскиот весник Гардијан во вторникот (20-ти ноември) објави дека ЕУ и САД ќе му понудат на Косово брзо признавање на независноста, во јануари. 
