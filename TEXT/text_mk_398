01/08/2011
Бедрана Калетовиќ за Southeast European Times во Сараево – 01.08.11
Стипе Месиќ ги заврши своите два последователни мандати како претседател на Хрватска пред 18 месеци, завршувајќи една истакната политичка кариера. Во декември, тој ја објави својата нова книга „Ерата на економската дипломатија", во која како коавтор се јавува потпретседателот на Геоекономскиот Форум Јасна Плевник. 
Месиќ вели дека ужива во пензиските денови, но продолжува активно да ја следи состојбата во регионот -- особено дипломатските односи и напорите од земјите во регионот да го надминат конфликтот и траумата на 1990-тите. 
Тој разговараше со дописникот на SETimes Бедрана Калетовиќ за време на неговата неодамнешна посета на Босна и Херцеговина (БиХ). 
 SETimes: Многу странски политичари го споредуваат сложениот состав на БиХ со Косово. Може ли да се извлече паралела? 
 Стипе Месиќ: БиХ беше обединета целина за време на владеењето на босанските кралеви, турската империја и австро-унгарското владеење, и беше република во Титова Југославија. Како таква, таа не може да се спореди со Косово. Косово е нешто друго. БиХ има право да постои како земја заедно со правилата на модерниот свет. 
 SETimes: Се уште немаме утврдена централна власт, но сепак многу политичари од двата ентитета се решени тоа да остане така. Може ли да го кажете вашиот став за тоа?
 Месиќ: Кога нема владејачка влада, тоа ме потсетува на една невладина организација, а БиХ не може да си го дозволи тоа. Гласањето не треба да се гледа како на попис на населението од кој БиХ стравува толку. Важно е [изборите] да се спроведат демократски, а ако некој не сака да биде дел од политичката платформа, тогаш треба да оди во опозиција.
Проблемот се јавува токму поради тоа, затоа што секој би сакал да владее, а не да формира опозиција. 
Кога [поранешниот хрватски претседател Фрањо] Туѓман ја делеше Босна заедно со Милошевиќ, јас не сакав да учествувам, туку отидов во опозиција и тоа за мене беше чесно решение. Демократијата има решение за сè, но која е поентата на изборите, ако сè мора да се подели според национална основа? Граѓани живеат во БиХ, тие не се само народи. 
 SETimes: Бројни политичари во БиХ од хрватската страна велат дека нивните права се игнорираат. Дали положбата на хрватскиот народ во БиХ е онаква каква што некои поединци ја прикажуваат? 
 Месиќ: Моментот кога Хрватите ќе добијат посебен ентитет во БиХ ќе биде крај за нив. Само еден дел од Хрватите во БиХ ќе живеат во него, оставајќи голем број од нив надвор од таа територија, што нема да даде никакви резултати. 
Се зборува многу за состојбата на Хрватите, без да се земат во предвид историските елементи. Пред почетокот на војната во 1990-тите, претседател на владата на БиХ беше Јуре Пеливан. Јерко Доко беше министер за одбрана, пет од најсилните министри беа Хрвати, гувернер на Народната банка беше Хрват, 300 професори, предавачи и асистенти беа Хрвати, како и директори на големи компании.
Никој не се жалеше тогаш, а потоа дојде Мате Бобан, кој изјави дека секој Хрват кој ќе остане во Сараево ќе се смета за предавник на хрватскиот народ. После тоа, Хрватите, малку по малку, почнаа да го напуштаат Сараево.
Денес политичарите кои немаат поим од политика велат дека во Сараево нема Хрвати, но не спомнуваат кој доведе до тоа. Тие не го обвинуваат Мате Бобан и ХДЗ (Хрватската демократска партија), туку едноставно забележуваат дека нема Хрвати.
Црквата е меѓу оние кои инсистираат на загрозена положба на Хрватите, а не споменува дека хрватската политика во БиХ треба да се обвини за тоа. Никој не вели дека судејќи според бројките, Хрватите во Сараево треба да имаат само еден претставник, а тие имаат осум. Треба објективно да се каже дека не треба да се жалат кога се презастапени. Друг проблем е тоа што тие не се доволно обединети кога станува збор за нивните ставови. 
 SETimes: Како политиката во Хрватска влијае врз состојбата на Хрватите во БиХ? 
 Месиќ:Јас ја застапував политиката на не-поделба во БиХ, а ентитетите да не се земји. Јас сугерирав дека на Уставот му се потребни измени, како и на Дејтонскиот договор, доколку е потребно. Се надевам дека хрватската политика ќе продолжи да се движи по тој пат.
И покрај тоа што сега сум пензионер, јас се уште имам добри односи со некои политичари, но исто така има и такви со кои сум во длабоко несогласување. Не можам да ги разберам политичарите како [претседателот на РС] Милорад Додик, кој, за време на една средба со Србите во Хрватска, им испраќа порака: „Срби, ако не сте среќни во Хрватска, дојдете во Република Српска!“. Пристоен политичар би ги поканил српските бегалци да се вратат во својата татковина, Хрватска, но тој продолжува да пропагира омраза. 
 SETimes: Од време на време во БиХ се слушаат гласини за промена на границите. Кој е вашиот став?
 Месиќ: Според Европа, приказната е дефинитивно завршена. БиХ заслужува да се приклучи кон ЕУ што е можно поскоро. Кога Југоисточна Европа ќе се приклучи кон ЕУ, повеќе нема да има мотиви за војна. Планот за распад на БиХ е она што доведе до нашите последни војни. Формирањето на Република Српска за време на војната ја растури БиХ, колку и формирањето на Херцег Босна. Само најнаивните можат да мислам дека формирањето на овие земји ја зајакна БиХ. 
 SETimes: Дали мислите дека посилно влијание од страна на меѓународната заедница може да ја подобри ситуацијата во БиХ? 
 Месиќ: Меѓународната заедница мора да биде присутна и да презема мерки против оние кои го блокираат патот кон единство на БиХ. Таквите луѓе треба да бидат елиминирани од политиката, оставајќи простор за политичарите со визија да ја насочат земјата кон соживот, толеранција и просперитет.
