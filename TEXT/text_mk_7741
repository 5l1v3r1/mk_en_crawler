16/04/2013
Мухамет Брајшори и Ерл Мурати за Southeast European Times во Приштина и Тирана -- 16.04.13
Албанските и косовските царински и бизнис претставници ќе формираат систем за размена на информации, со цел надминување на трговските спорови. Системот ќе ги забрза граничните процедури, истовремено задржувајќи ги стандардите на квалитетот и другите услови, велат експертите.
„Ќе разменуваме електронски податоци [за] царинењето да се врши внатре, на самата територија. Како во Албанија, која претходно имаше еден ваков систем, но сега ќе го има и Косово“, рече Наим Хуруглица, директор на косовската царина. 
Експертите велат дека албанскиот пазар е важен за Косово, особено за извозот на земјоделски производи. Во 2012 година Косово извезе стока во вредност од 38 милиони евра за Албанија, а увезе стока од Албанија во вредност од 129 милиони евра.
Неодамнешната блокада на Косово на албанското млеко, поради високите нивоа на афлатоксин, предизвика особено незадоволство во Тирана. Албанија издаде забрана за влез на странски производи во земјата без сертификат за прифатливи нивоа на афлатоксин во истите. Последователно, Националната дирекција за храна нареди увозот на 74 тони брашно увезено од Косово да запре.
„За жал, забележавме дека властите и агенциите во земјите од регионот вршеа еднострана заштита на производите од своите држави“, рече за SETimes Генц Рули, министер за земјоделство, храна и заштита на потрошувачите во Албанија.
Протекционистичките политики беа од полза само за некои, на сметка на поголем дел од другите, според Фисник Реќица, постар истражувач во приштинскиот Институт РИНВЕСТ.
„Главната причина за [протекционизмот] се чини дека е од политичка природа. Се чини дека групите за интерес успеаја да ги протуркаат своите агенди пред националните интереси“, рече Реќица за SETimes.
Косовските производители на компир и брашно велат дека имале посебно лошо искуство во своите обиди да извезуваат за Албанија, додека албанските претпријатија за млеко и цемент го рекоа истото за извозот во Косово.
„Трговската војна меѓу претпријатијата од двете држави достигна апсурдна фаза, во која албанските и косовските власти ги заштитуваат своите сопствени бизниси“, рече за SETimes Алтин Гоџај, претседател на албанската канцеларија за заштита на потрошувачите, независна агенција која нуди помош и правна заштита за потрошувачите.
Заради тоа, експертите го поздравија состанокот минатата недела меѓу официјалните претставници на двете земји, како прв чекор кон отстранување на трговските бариери и придвижување кон економска интеграција, која тие велат дека ќе го искористи потенцијалот на двете економии во економскиот развој.
„Ова е многу чувствителна ситуација, бидејќи нема поголема злоупотреба од искористувањето на безбедноста на храната како инструмент за трговска борба меѓу државите. Мислам дека двете страни треба да преговараат и да најдат заедничка стратегија, бидејќи крајната цел е интересот на потрошувачот“, рече Гоџај. 
Реќица се согласува и вели дека Косово и Албанија треба да ги следат многуте држави со различни култури, јазици, менталитети и историја, кои успеаја да се вклучат во заедничкиот европски пазар.
„Овозможувањето рамноправен пристап до целиот албански пазар е неопходен предуслов за развојот и растот на бизнисите во двете држави, што, од друга страна, ќе има позитивно влијание врз развојот на националните економии“, рече Реќица.
 Дали се албанската и косовската влада на вистински пат да ги надминат трговските спорови? Ве молиме споделете го вашето мислење во коментарите.  
