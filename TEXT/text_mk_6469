14/12/2011
Бојана Миловановиќ за Southeast European Times во Белград -- 14.12.11
Во 2011 година, српската полиција идентификуваше 78 жртви на шверцот со луѓе и поднесе 25 кривични пријави против 43 извршители, според податоците што на SETimes му ги дадоа српското Министерство за внатрешни работи и Министерството за правда.
Најголем дел од жртвите, 90 отсто, се од Србија, додека другите се од Босна и Херцеговина, Украина и Црна Гора. Две третини се жени. Повеќето извршители се од српска националност, со исклучок на еден Словак и еден црногорски државјанин. Осум се жени.
Според податоците на Министерството за внатрешни работи, најчеста појава во шверцот со луѓе е сексуалната експлоатација. Шверцот со луѓе, исто така, се користи за работна експлоатација, за користење на жртвите да вршат кривични дела, заради питање и присилен брак.
Невладината организација Астра отвори директна СОС линија во 2002 година, со цел да им помогне на жртвите на шверцот со луѓе, кој се покажа многу важен за нивната помош. Оттогаш, повеќе од 14.000 луѓе се јавија за помош. 
„Ние обезбедуваме психолошка и правна помош за жртвите и нивните семејства“, рече за SETimes координаторката на Астра, Ивана Радовиќ.
Радовиќ објасни дека секој може да стане жртва во синџирот на шверц со луѓе, но истакна дека најранливи категории се жените и децата кои сочинуваат 90 отсто од жртвите. 
Според доказите на Астра, откако Бугарија и Романија пристапија во ЕУ и Србија го либерализираше визниот режим, шверцот со луѓе во внатрешноста на Србија е пораспространет отколку прекуграничниот шверц со луѓе.
„Скоро три четвртини од шверцот со луѓе во Србија е внатрешен. Што се однесува до прекуграничниот шверц, Италија е сé уште најчеста дестинација за жртвите од Србија“, рече Радовиќ.
Искажувајќи пофалби за српската полиција, во поглед на порешителното справување со шверцот со луѓе во изминативе неколку години, таа истовремено ги критикуваше властите за тоа што сé уште не го третираат шверцот со луѓе како организиран криминал. 
„Во соопштенијата на полициските власти, може да се слушне дека групите на организиран криминал повеќе не се вклучени во ваквиот вид криминал во Србија, а слична порака доаѓа и од обвинителството за организиран криминал, првенствено преку неговите одлуки да не ги гони специфичните случаи [на шверц со луѓе] како чин на организиран криминал“, рече Радовиќ.
Засолништа за жртвите на шверцот со луѓе веќе постојат во неколку српски градови, но Белград само што го доби своето прво засолниште, кое ќе обезбедува сместување за итни случаи.
Министерката за правда, Снежана Маловиќ, и министерот за труд и социјална политика, Расим Љајиќ, потпишаа договор на крајот од ноември, кој овозможува привремено одземање на згради за кои постои сомневање дека се стекнати со криминални средства. 
Една таква зграда, која се протега на 400 квадратни метри, му беше предадена на Директоратот за управување со запленет имот заради сместување на жртвите на шверцот со луѓе и Службата за координирање на заштитата на жртвите од шверцот со луѓе.
Љајиќ истакна дека вакви засолништа веќе постојат во Нови Пазар и Ниш, но дека во Белград проблемот со сместувањето на жртвите од шверцот со луѓе е забележлив.
„Шверцот со луѓе е едно од најмонструозните кривични дела преку кој извршителите сакаат да ја вратат цивилизацијата назад. Проценките покажуваат дека профитот од шверцот со луѓе изнесува меѓу 3 милијарди и 60 милијарди американски долари годишно, поради што обврска на сите државни институции е да сторат сé за ублажување на последиците и помош на жртвите“, изјави Маловиќ за српските медиуми.
Таа објави дека со измените на законот, шверцот со луѓе е дефиниран како едно од најтешките кривични дела за кои казните не можат да се заменат. 
„Шверцот со луѓе е глобален феномен, и затоа е неопходно, освен меѓународната заедница, државите во регионот, исто така, да се вклучат во неговото решавање“, рече Љајиќ.
Тој додаде дека проблемот се влошува и дека од суштинско значење е да се истакне дека бројот на жртвите во Србија расте. За разлика од тоа, во 1990-тите, поголем дел од жртвите беа жени од Источна Европа.
