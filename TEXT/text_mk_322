06/09/2010
Од Бојана Миловановиќ за Southeast European Times во Белград. -- 06/09/10
Заради економските проблеми многумина не можеа да си дозволат летен одмор, а тоа е лоша вест во еден регион каде туристичкиот сектор поттикнува голем дел од растот. 
Надежите дека сезоната 2010 ќе донесе пресврт не се исполнија и многу земји забележуваат драматично намалување на бројот на посетители. Сепак, постојат исклучоци. 
Во овој извештај, ќе видиме како пет земји се справија со кризата. 
 Хрватска  
Иако некои посетители трошат помалку отколку што вообичаено трошат кога се на одмор, Хрватска имаше едно од подобрите лета во регионот што се однесува до туристичките цифри. Властите се надеваат дека приходите од овој сектор ќе помогнат во надминување на големиот државен дефицит предизвикан од глобалниот финансиски хаос. 
Во шпицот на летната сезона, во првиот викенд од август, 1,5 милиони туристи, влегле во Хрватска. На 12 август, министерот за туризам Дамир Бајс изрази надеж дека земјата би можела да ги постигне истите резултати од сезоната минатата година. 
Тоа би значело инјектирање на над 6,3 милијарди евра во хрватската економија. 
Бројките досега сугерираат дека целта може да биде во опсег. Иако бројот на туристи кои ја посетиле земјата беше повисок за 6 600 во истото време пред една година, разликата не е голема. Во просек, повеќе од 1 милион луѓе ги поминуваат своите лета на јадранскиот брег на Хрватска за време на шпицот на сезоната.
Чешките, полските, унгарските, словенечките, германските и италијанските туристи веќе долго време доаѓаат во групи додека пак Французите, Скандинавците и Британците се уште ја откриваат Хрватска како место за одмор. 
„Доаѓаат туристи, но тие трошат помалку од претходните години. Тоа е нормално, живееме во тешки времиња па затоа не може да се очекува од нив да трошат како луди", рече Петар, готвач од Хвар. 
 Романија  
По пад од 30 отсто во 2009-та година, туризамот во Романија продолжува со трендот на опаѓање оваа година. 
Економската криза во земјата беше сериозна и е далеку од завршена. Како реакција на ова, Романците избегнуваат да патуваат во странство, избирајќи наместо тоа да летуваат во локалните планински летувалишта и на морскиот брег.
Една студија на Вол Стрит Журнал покажа во јуни дека 43 отсто од Романците планираат да земат само една недела одмор, наместо вообичаените 3-4 како резултат на неволјите и стравот од губење на работното место. Околу 70 отсто изјавиле дека претпочитаат да го поминат одморот дома поради финансиски причини. 
Друго истражување од страна на Инсајт 360 покажува дека едно од три лица целосно се откажало од одмор. 
 Црна Гора 
По посниот јуни и јули, кога плажите и планинските центри во Жабљак и Колашин беа половина празни, туристи го преплавија морскиот брег и планините во Црна Гора во август. 
Според прелиминарните цифри за овој месец, во Црна Гора имало 120 670 туристи, 16 отсто повеќе од истиот период минатата година, соопшти Министерството за туризам. 
Владата процени дека 1 100 000 туристи ќе ја посетат земјата, речиси ист број во однос на резултатите од минатата година.
На 1 Август, податоците покажаа дека повеќето туристи во првите шест месеци од годинава биле од Србија - 24 отсто и значителен број од ЕУ.
Дваесет проценти од туристите биле од земјите од поранешна Југославија, додека 18 отсто од Русија и поранешниот Советски Сојуз. Во Улцињ, најјужната црногорска општина, мнозинство од туристите биле од Косово.
Монтенегро Ерлајнс превезол 17 отсто повеќе патници во првата половина од годинава, отколку во истиот период минатата година. Граничните премини забележаа пораст од 1 отсто, додека пак бројот на посетители на националните паркови во првите три месеци се зголемил за 47 отсто.
Проценките укажуваат дека туристичкиот приход оваа година ќе биде 620 милиони евра - околу 1 отсто повеќе отколку во 2009-та година. 
Домашните туристи во Црна Гора патуваат помалку во споредба со 2009-та година, а особено во споредба со 2008-та година, кога имаше најголем број на домашни туристи.
„Интересот [за патување] е намален за 10 отсто во споредба со 2009-та година. Од либерализацијата на визниот режим, интересот за патување се зголеми, но тоа се поклопи со економската криза, така што нашите очекувања не се исполнети", изјави за SETimes Сретен Канкарас, директор на една туристичка организација во Подгорица.
 Србија  
Податоците од Стопанската комора покажуваат пад на туризмот на земјата.
Бројот на туристи кои ја посетиле Србија во првите шест месеци од 2010-та година опадна за 8 отсто, а бројот на ноќевања е намален за 15 осто, во споредба со истиот период во 2009-та година. Бројот на домашните туристи се намалил за 11 отсто, нивните ноќевања за1 7 отсто, додека пак бројот на странски туристи се намалил за 3 отсто, а нивните ноќевања за 6 отсто.
Во првите шест месеци од 2010-та година, над 911 000 туристи ја посетиле Србија. Околу 620 000 биле домашни, додека пак повеќе од 290 000 биле странски туристи. Имало вкупно 2 800 000 ноќевања. 
Белград забележа најголем број на пристигнувања и ноќевања - повеќе од 256 000 посетители и над 495 000 ноќевања, но овие бројки сепак се помали од првата половина на 2009-та година. 
Најголемиот број на туристи кои ја посетиле Србија биле од Босна и Херцеговина (БиХ), Словенија, Црна Гора и Хрватска, по што следат Германците, Италијанците, Македонците, Бугарите, Австријците и Грците.
Во мај, резултатите од истражувањата покажале дека 70 отсто од Србите не планирале да одат на одмор.
„Успеав да си дозволам десет дена со пријатели во Грција, но тоа ќе бара многу жртви. Јас ќе трпам во текот на следните неколку месеци", изјави за SETimes, Милош Церовина, 26 години. 
„Имам четиричлена фамилија и немаше шанса да си дозволиме одмор. Децата сега се кај моите родители. Тие живеат во близина на езерата Бела Црква. Таму е убаво и јас ќе им се придружи наскоро", рече Мирјана Димиќ , 42 години. 
 Босна и Херцеговина  
Глобалната економска криза не влијаеше негативно врз туризмот во БиХ. Бројот на странски посетители се зголеми за 30 отсто во споредба со минатата година. Повеќето посетители од Турција, Хрватска и Словенија дојдоа на краток престој, додека пак туристи од Ирска, Египет и Франција дошле на подолг период, рече дека Федералното министерство за животна средина и туризам на БиХ.
Речиси недопрената природа на Босна, извонредното културно наследство, традицијата и здравата храна се мамка за туристите. 
„Без сомнение дека туристите ќе потрошат помалку во БиХ, но дестинациите што ги нудиме се рамнотежа меѓу инвестициите и искуството. Националниот туристички сектор е во постојана борба за секој гостин, и сè што досега има инвестирано досега дава приходи", соопшти Туристичката организација на Република Српска (РС).
Кинеската агенција Ксинхуа го вклучи Мостар меѓу 19-те европски градови кои вреди да се посетат ова лето. Дури и домашните туристи, во ова време на економска криза, избраа да ја истражуваат сопствената земја, што не беше случај до сега.
 Туризмот низ регионот 
Кога станува збор за поминување на одморот во Хрватска или Црна Гора, регионалните туристички агенции велат дека многумина избераат да поминат еден викенд на море, отколку подолг одмор на едно место.
„Помалку луѓе се заинтересирани за други дестинации како Париз или Прага. Викенд патувањата во Хрватска се барани, што чини околу 100 евра", изјави за SETimes еден туристички агент.
Јахорина Турс во БиХ, изјави дека многумина се обидуваат да заштедат пари, дури и ако се одлучат да земат одмор. 
„Да поминете пет дена во Турција, ако одите со авион, чини околу 245 евра, и ако се одлучите за истата турнеја за седум дена и патувате со автобус, тоа чини околу 125 евра", вели еден работник во оваа агенција. 
 Овој извештај го приготвија Пол Чиоку во Букурешт, Недељко Рудовиќ во Подгорица, Лилјана Смилјаниќ во Бања Лука, Бедра Калетовиќ во Сараево, Наташа Радиќ во Загреб.  
