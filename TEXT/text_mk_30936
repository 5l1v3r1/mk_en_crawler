05/05/2011
АНКАРА, Турција -- Конвојот на премиерот Реџеп Тајип Ердоган беше нападнат во северниот град Кастамону доцна во средата (4-ти мај), при што еден полицаец загина, а друг беше повреден. Самиот Ердоган не беше во конвојот, но беа некои од неговите најблиски соработници. Напаѓачите, кои успеаја да избегаат откако отворија оган на полицијата, фрлија експлозиви на автобусот кој ги пренесуваше партиските активисти на состанок пред изборите на 12-ти јуни. Ердоган го напушти Кастамону со хеликоптер непосредно пред инцидентот, и замина на друг митинг во Амасја. Во говорот пред поддржувачите на неговата владејачка Партија на правдата и развојот (АКП) таму, тој изрази жалење поради нападот, обвинувајќи ги за истиот сепаратистичките групи.
Исто така во средата, шест полицајци беа повредени во напад за време на погребот на четворица припадници на забранетата Курдистанска работничка партија (ПКК) во Дијарбекир. Оние што присуствуваа на погребот го нападнаа градскиот затвор, обидувајќи се да влезат во затворскиот комплекс. (НТВ, Хуријет, СНН Турк - 04/05/11)
