21/03/2013
Мухамет Брајшори за Southeast European Times во Приштина -- 21.03.13
Косовското судство не успева да го заштити правото на живот, велат граѓанските експерти, по неодамнешниот случај на домашно насилство, кое заврши со смрт.
На 18-ти мај 2011 година жителката на Приштина Диана Кастрати беше, наводно, убиена од својот сопруг, откако нејзиното барање за итна заштита од домашно насилство беше отфрлено од Приштинскиот окружен суд.
Родителите на Кастрати го проследија случајот до Уставниот суд на Косово, кој утврди дека непреземањето дејства од страна на Општинскиот суд во Приштина во согласност со неговите уставни и законски обврски за доделување итна заштита, претставува повреда на индивидуалните права на Кастрати.
Уставниот суд пресуди дека имало кршење на правото на живот и дека властите не ги презеле неопходните дејства.
Гезим Кастрати, таткото на Диана, изјави за SETimes дека тој и неговата сопруга го изнеле случајот пред судот за да го предизвикаат судскиот сектор во Косово, во надеж дека властите ќе преземат проактивни мерки кога граѓаните се во загрозувачки домашни ситуации.
Според законот, полицијата и судовите мора да обезбедат заштита за жените и девојките жртви на домашното насилство.
Ајше Ќорај, претставник за јавни информации во косовскиот Судски совет, изјави за SETimes дека случајот на Кастрати бил испитан од советот.
„Беше утврдено дека судијата во случајот не презел дејства по барањето за издавање наредба за заштита ... и е изречена дисциплинска казна“, рече Ќорај.
Пресудата на уставниот суд ќе „има позитивно влијание врз судиите совесно да ги почитуваат законските одредби за домашното насилство“. 
Беџет Шаља, извршен директор на Советот за одбрана на човековите права и слободи, изјави за SETimes дека државата е одговорна за она што ѝ се случи на Кастрати и за фактот дека нејзиниот сопруг треба допрва да се уапси за нејзиното убиство.
„Мора да се преземат конкретни дејства, бидејќи овие локални институции не ги штитат човековите права и, исто така, не го заштитија основното право, она на живот на една млада девојка“, рече Шаља.
Шаља смета дека постои кривична одговорност на оние кои не ја заштитија Кастрати, бидејќи имало индикации дека таа се наоѓа во сериозна опасност.
„Институциите треба [исто така да ја споделат] одговорноста за она што се случи“, рече Шаља.
Еди Гусиа, шеф за известување и мониторинг во косовската Агенција за родова еднаквост, изјави за SETimes дека случајот на Кастрати покажува оти законот се применува спротивно на политиките и законите усвоени за заштита на жртвите на домашното насилство.
Агенцијата работи на коментар на законот за домашно насилство, што ќе им го олесни на судовите носењето на одлуките.
„Почитувањето на родовата еднаквост и заштитата на правата на жените -- и генерално човековите права -- не може да се постигне без владеење на правото и институционална одговорност“, вели Гусиа.
Лиридона Козмаќи, портпаролка на косовското државно обвинителство, изјави за SETimes дека нејзината канцеларија обезбедува заштита на жртвите 24 часа на ден и дека тие ја зголемиле будноста за случаите на домашно насилство.
„Како резултат на подигнатата јавна свест, Канцеларијата за заштита и помош на жртвите има повеќе случаи отколку во претходните години, кога жртвите побарале помош од бранителите на жртви“, рече таа.
Козмаќи вели дека кога жртвите пријавуваат случаи на домашно насилство, обвинителството е информирано од страна на полицијата и [може] да им понуди правна помош и застапување на жртвите.
Во повеќето случаи, канцеларијата издава наредба извршителите да бидат притворени 48 часа по примањето на извештајот, додека случаите се испитаат.
