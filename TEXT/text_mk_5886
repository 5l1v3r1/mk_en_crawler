15/11/2010
Од Линда Карадаку за Southeast European Times во Тирана -- 15/11/10
Aлбанија ја засилува борбата против организираниот криминал, која кулминираше со две наизглед импресивни операции претходно овој месец. 
На 4-ти ноември, полицијата и обвинителската канцеларија во крајбрежната област на Драч уапсија пет лица, кои наводно поседувале 101 милиони американски долари фалсификувани американски долари. Властите објавија дека лажните банкноти се смета дека дошле од Македонија. Тројца од уапсените се од Скопје и селото Љуботен. Други двајца се од северниот албански град Скадар. Полицијата вели дека работи на идентификување на другите кои е можно да биле вклучени.
Невообичаениот дел е деноминацијата. Властите велат дека се работи за банкноти од по еден милион американски долари. Соединетите Држави никогаш не издале банкноти со ваква деноминација. Највисока сума е 100.000 американски долари, како златен сертификат во 1934 година, која никогаш не е пуштена во промет. Освен тоа, зошто би се фалсификувала банкнота од 1 милион американски долари, со оглед на тешкотијата да се потрошат или да се разменат? Новите банкноти за 1 милион американски долари, на крајот на краиштата, обично се даваат како подароци за шега или сувенири. 
Инспекторите испитуваат дали фалсификуваните долари можат да се користат на пазарот за да се манипулира и да се купува стока во масовни количини. Полицијата во Драч вели дека групата се смета оти е истата она обвинета за фалсификување 2.000 евра запленети пред еден месец, во деноминација од 200 евра. 
Два дена пред рацијата за девизите, полицијата заплени осум килограми кокаин, скриени во бродски контејнер полн со вреќи ориз. Властите оценуваат дека вредноста на истата е 500.000 евра.
Двајца жители на Тирана беа уапсени: еден се опишува како бизнисмен, а друг како администратор на извозно-увозно претпријатие. Третиот осомничен останува на слобода. 
Кокаинот, кој потекнувал од Боливија, е пренесен со брод преку холандското претпријатие Ротердан за Ла Валета, во Малта, пред конечно да стигне на својата дестинација, пристаништето Драч. Пресечен во Ротердам, холандските и албанските власти тесно соработувале за да загарантираат успех на операцијата. 
Обвинителот Енејд Накуци за локалните медиуми изјави дека истрагата траела повеќе од еден месец откако холандските власти го идентификувале контејнерот во пристаништето и контактирале за своето сознание со албанскиот државен обвинител.
„Борбата против нелегалната активност е дефинирана како една од приоритетите на работата што се извршува од Финансиската антикриминална структура во Драч, која тесно соработува со единицата за заеднички истраги, во окружната канцеларија на обвинителството“, вели полицијата, додавајќи дека биле користени специјални методи за испитување на случаите поврзани со корупцијата, шверцот, фалсификувањето и даночното затајување. 
Албанија напорно работи на борбата против организираниот криминал и корупцијата во очекување на конечниот збор овој месец за визната либерализација. Во обраќањето пред парламентот доцна во октомври, министерот за внатрешни работи, Лулзим Баша, рече: „Постои криминал, но исто така има и борба против криминалот“. Само неколку дена претходно, висок полицаец беше убиен во Валона, и беше убиен градоначалник во областа Кукеш.
Ермал Хасимја, коосновач на Европскиот универзитет во Тирана, не ја поврзува визната либерализација со криминал, истакнувајќи дека криминалците отсекогаш успевале да ги избегнат визните барања. „Прекршителите на законот никогаш немаа проблеми со визите. Страдаа само обичните граѓани“, рече за SETimes Хасимја.
Генц Млоја, поранешен албански дипломат во Соединетите Држави и главен уредник на албанско-англискиот весник Albanian Daily News, смета дека неодамнешните настани не се воопшто поврзани со визната либерализација. 
„Проблемот е политичкиот ќор-сокак, вакуумот во парламентот“, рече Млоја за SETimes. 
