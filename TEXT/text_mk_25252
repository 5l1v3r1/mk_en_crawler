29/09/2009
БЕЛГРАД, Србија -- Претседателот Борис Тадиќ во понеделникот (28-ми септември) ја истакна посветеноста на Србија на борбата против организираниот криминал како во земјата, така и во регионот, додавајќи дека Белград зависи од поддршката на ЕУ во врска со ова прашање. На отворањето на регионалната министерска конференција за организираниот криминал во Западен Балкан, министерката за правда, Снежана Маловиќ, и министерот за внатрешни работи, Ивица Дачиќ, ја истакнаа потребата за регионален пристап во решавањето на проблемот. Заменик-претседателот на Европската комисија за правда, слобода и безбедност, Жак Баро, кој присуствуваше на форумот, предупреди дека организираниот криминал е можно да ја загрози стабилноста на регионот и неговата интеграција во ЕУ.
За време на посетата на Белград, Баро се состана со неколку официјални претставници и рече дека Србија постигна напредок кон безвизен режим со блокот, но додаде дека техничката мисија на Европската комисија (ЕК) ќе го посети Белград во првата половина на октомври, за да го каже последниот збор во врска со ова прашање. Ако проценката биде позитивна, ЕК ќе ги укине визите за српските државјани почнувајќи од јануари.
Во другите вести, францускиот државјанин кој беше нападнат од српски хулигани на 17-ти септември, почина во вторникот, соопштија лекарите. Брајс Татон (28) беше во критична состојба по операцијата на градниот кош, до која дојде поради нападот, кој се случи откако францускиот фудбалски тим Тулуз го победи Партизан од Белград. Полицијата уапси 11 лица во врска со нападот. (AП, Б92, РТС, Бета, Танјуг, Блиц, СТA - 29/09/09; Бета, Танјуг, РТС, Б92, Меѓународни Радио Србија - 28/09/09)
