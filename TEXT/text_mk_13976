16/11/2005
БЕЛГРАД, Србија и Црна Гора -- Српската влада во вторникот (15-ти ноември) усвои нацрт-резолуција во која се спротивставува на независноста на Косово. Во документот се повикува на компромис со мнозинството на етничките Албанци за време на престојните разговори во врска со статустот, додека истовремено покраината се нарекува „неотуѓив“ дел од Србија. Претседателот Борис Тадиќ во вторникот го бранеше овој став за време на разговорите во Москва. Тој предупреди дека косовското барање за целосна независност би можело да доведе до дестабилизација. 
Во другите вести, една нова анкета покажа дека српскиот народ ги менува своите ставови во врска со обвинетиот за воени злосторства во бегство Радован Караџиќ. Истражувањето на агенцијата „Прајм комјуникејшн“ покажа дека 51,1 отсто од анкетираните сметаат дека Караџиќ треба да биде екстрадиран во Хашкиот трибунал, додека 48,9 отсто рекле дека тој не треба да биде уапсен. Повеќе од 70 отсто рекле дека Караџиќ треба самиот да се предаде. (Данас - 16/11/05; Ројтерс, УПИ, Бета, Танјуг, РТС - 15/11/05)
