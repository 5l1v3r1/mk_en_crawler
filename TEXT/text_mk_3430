15/06/2007
(Еуопсервер - 15/06/07; Фридом хаус, АФП, ДПА, РФЕ/РЛ, Ајриш тајмс, Софиска новинска агенција - 14/06/07)
Бугарија и Романија треба да се обидат да го избегнат падот на демократскиот напредок што се случи минатата година во голем број посткомунистички земји што се сега членки на ЕУ, се вели во изјавата на „Фридом хаус“ во четвртокот (14-ти јуни) по објавувањето на новиот извештај. 
„Свртувајќи го вниманието на демократското назадување во вишеградските земји [Чешка, Унгарија, Полска и Словачка], надежта е дека водачите во Бугарија и Романија ќе избегнат слични замки“, рече Џенет Геринг, главен уредник на овогодинешната студија „Нациите во транзиција“ на американскиот истражувачки центар. 
Во извештајот, кој ги анализира политичките настани во 29 земји и територии од Централна Европа и Евроазија од 1-ви јануари до 31-ви декември 2006 година, се заклучува дека „популизмот и антилибералните тенденции се во пораст и независноста на судството е ставена под зголемен притисок“. Во него, исто така, се предупредува за новата криза во управувањето во Централна Европа како резултат на постпристапната реформска замореност и политичката поларизација. 
„Економскиот напредок во Централна Европа е сé повеќе во сенката на политичките превирања“, рече Роланд Коватс, директор на „Фридом хаус Јуроп“, при презентацијата на извештајот во четвртокот во Будимпешта. „Во премногу земји, ние го гледаме проблемот на фокусирање на владејачките елити на концентрирањето на политичката партиска моќ.“
И покрај ваквиот развој, десетте најнови земји-членки на ЕУ се сé уште водачи во демократскиот напред, според студијата во која секоја земја добива поени за демократијата, на скала од 1 до 7, при што 1 претставува највисоко ниво на демократски напредок, а 7 најниско. Оценката е просек на поените што секоја земја ги добива за осум различни категории, вклучувајќи го и изборниот напредок, цивилното општество, независните медиуми, националното демократско управување и корупцијата. 
Девет од новите членки на ЕУ имаат демократска оценка помала од 2,99, што ги става во групата на „консолидирани демократии“. И покрај малиот пад од оценката што ја доби во извештајот на истражувачкиот центар во 2006 година, Словенија е сé уште прва со 1,82. По неа следат другите поранешни комунистички земји што й се приклучија на ЕУ во 2004 година, чии оценки се еднакви или полоши од добиените во извештајот минатата година. Бугарија е на деветтото и последно место во таа група, со 2,89, што е за 0,04 подобро од оценката што ја доби во 2006 година.
И покрај својата подобрена оценка за 0,10 оваа година, Романија останува во групата на „полуконсолидирани демократии“, водејќи во истата со 3,29. 
Најлошата оценка на Бугарија во поединечните категории беше за корупцијата -- 3,75. Двата стандарди за кои доби подобри оценки оваа година се: цивилното општество и судската рамка и независноста. Единствена категорија во која доби полоша оценка од минатата година е за „независните медиуми“. Падот, според „Фридом хаус“ се должи на „обидите за мешање во независноста на медиумите и нападите на новинарите, заедно со медиумското самоцензурирање што сé уште постои во сите медиумски сектори“. 
Најлоша оценка што Романија ја доби во поединечните категории оваа година е за корупцијата (4,00), како и за независните медиуми и судската рамка и независноста (двете се 3,75). Истовремено, ова се трите области во кои земјата постигна напредок во однос на претходната проценка на „Фридом хаус“. 
Поголем дел од балканските земји што се надеваат на влез во ЕУ се исто така во групата на „полуконсолидирани демократии“, со оценки помеѓу 3,68 за Србија и 3,93 за Црна Гора. Помеѓу се Хрватска со 3,75 и Албанија и Македонија, двете со 3,82. 
Оценката на Босна и Херцеговина од 4,04 ја става на првото место во „транзициските влади и хибридните режими“ кои ја вклучуваат Украина, Грузија и Молдавија. Со оценка од 5,36 Косово е во групата на „полуконсолидирани авторитарни режими“. 
