25/03/2005
(Разни извори – 18/03/05 - 25/03/05)
Операторот на мобилната телефонија Телиа сонера понуди да купи 27 отсто од акциите во најголемото турско претпријатие за мобилна телефонија, Турксел, за 3,1 милијарда американски долари. Телиа сонера веќе поседува 37 отсто од претпријатието. Двете претпријатија ќе ги започнат разговорите во следните неколку дена. 
*** 
Телеком Австрија го потврди купувањето на водечкиот бугарски ГСМ оператор, Мобилтел, со договорот во висина од 1,6 милијарди евра започнат минатата есен. Според соопштението на купувачот, Телеком Австрија, исто така, се стекна со можноста за докупување на мнозинскиот пакет акции во Мобилтел за вредност од 80 милиони евра, која може да стапи на сила до крајот на 2005 година. 
*** 
ЕБРД објави дека ќе им додели заем во висина од 21 милион евра на партнерите на аеродромот во Тирана - конзорциум предводен од страна на германското претпријатие Hochtief AirPort GmbH - за помош во модернизација на аеродромот во албанскиот главен град и надградба на патната инфраструктура. Дополнителен кредит од 12,9 милиони евра ќе биде обезбеден заеднички од страна на DEG-Deutsche Investitions und Entwicklungsgesellschaft, Алфа банка-Тирана и Американската банка на Албанија. 
*** 
Минатата недела започна изградбата на новиот автопат Подлугови-Високо во Боснa и Херцеговина (БиХ). Патот во должина од 8,5 километри, дел од паневропскиот транспортен коридор Вц, треба да биде завршен за десет месеци. 
 *** 
ММФ побара измени на албанскиот закон за банкрот, кои ќе имаат за цел да ја направат постојната легислатива оперативна и во согласност со стандардите на ЕУ. Ова беше помеѓу препораките на неодамнешната студија на ЕУ, што се фокусираше на перформансата на албанската економија и фискалната политика. 
*** 
ЕБРД објави дека й доделила суб-суверен заем во висина од 15 милиони евра на источната романска општина Сибиу. Кредитот е доделен во врска со изборот на овој град на Главен град на културата на Европа за 2007 година и неговата подготвеност за обновување на клучните аспекти на својата инфраструктура. 
*** 
Европската агенција за реконструкција објави дека ќе донира 31 милион евра за српското претпријатие за електродистрибуција ЕПС. Парите се наменети за поддршка на напорите на ЕПС за решавање на најитните еколошки проблеми. 
