27/07/2006
Од Влатко Вукотиќ за Southeast European Times во Бања Лука -- 27/07/06
Петтите општи избори од Дејтонскиот мировен договор ќе се одржат во Босна и Херцеговина (БиХ) на 1-ви октомври. Околу 2,7 милиони граѓани ќе гласаат за тројцата кандидати за претседателството на БиХ. Во БиХ гласачите ќе избираат и кандидати за кантонскиот парламент, а во Република Српска (РС) гласачите ќе избираат претседател и заменик-претседател. 
Четириесет и осум партии поднесоа кандидатски листи. Исто така, има и 12 независни кандидати. Според политичките аналитичари, само осум партии ќе ја исполнат изборната квота од 3 отсто. Сепак, овие осум партии ќе се соочат со најнепредвидлива борба досега. 
Претстојното гласање, како што велат многумина политичари, е главната причина за блокирањето на уставните измени во БиХ, заедно со полициските реформи поддржани од ЕУ. 
Најновата анкета на јавното мислење, спроведена од УНДП, покажува дека националистичката Партија за демократска акција (СДА) води кај босанските гласачи. Истата ги поддржува предложените уставни измени. Но, Харис Силајџиќ -- кој за малку изгуби во трката за босански член на претседателството пред четири години -- се противи на измените и има голема поддршка. Тој ќе биде главниот противник на водачот на СДА, Сулејман Тихиќ.
Гласањето нај босанските Хрвати би можело да биде најинтересно. Тие ја поддржуваа Хрватската демократска заедница (ХДЗ) во изминативе 15 години. Но, по внатрепартиските превирања, незадоволните членови ја формираа новата партија, наречена ХДЗ 1990. Нивниот кандидат, Божо Љубиќ, би можел да биде жестока конкуренција на неговиот поранешен партиски колега, актуелниот член на претседателството, Иво Миро Јовиќ. 
За позицијата на српски член на претседателството на БиХ се води тесна трка помеѓу кандидатот на Сојузот на независни социладемократи, Небојша Радмановиќ, и кандидатот на Српската демократска партија, Младен Босиќ. Двајцата ги поддржуваат уставните измени по изборите. Актуелниот српски член на претседателството, Борислав Паравац, беше назначен по отпуштањето на Мирко Шаровиќ.
Оваа година за првпат се примени пасивна регистрација на гласачите. Според изборната комисија, овој нов метод би можел да донесе уште 400.000 нови -- претежно млади -- гласачи. 
Изборната кампања оваа година официјално ќе трае 30, наместо вообичаените 60 дена. Изборите ќе ги чинат даночните обврзници 4,5 милиони евра, иако политичките партии не смеат да трошат повеќе од 15 евра за гласач. 
