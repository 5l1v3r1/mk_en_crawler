15/11/2012
Бедрана Калетовиќ за Southeast European Times во Сараево -- 15.11.12
Oколу 130.000 Хрвати би требало да можат да си ги повратат 160-те милиони евра во депозити од словенечката Љубљанска банка и српската Инвест банка, откако ќе се финализира пресудата на Европскиот суд за човекови права (ЕСЧП), рече оваа недела Зденко Рогиќ, посредник во тековните разговори меѓу банката и Хрватска
Тројца штедачи од Босна и Херцеговина (БиХ) добија позитивна судска одлука во својата битка во име на штедачите, кога ЕСЧП донесе одлука на 6-ти ноември дека Словенија и Србија треба да ја вратат целата девизна заштеда што им ја должат на своите штедачи.
Банките мора да ги вратат парите под истите услови како што им беа вратени заштедите на штедачите кои се словенечки или српски државјани, вели судот. Дваесетгодишната сага би можело да заврши, стабилизирајќи го разнишаниот однос на Хрватска со Словенија.
„Односите меѓу Словенија и Хрватска се толку чувствителни што никој не сакаше да нé ислуша, кога слушнаа за кого се жалиме“, рече за SETimesДарја Двекар, жителка на Бјеловар чии родители се штедачи од Хрватска.
„Мислам дека оваа пресуда е добар сигнал и дека владата треба да го искористи за конечно да го реши овој проблем“, изјави за локалните медиуми Јадранка Косор, поранешен премиер на Хрватска.
Судот во Стразбур го доби случајот во 2004 година, а тужбите против банките датираат од крајот на 1990-тите, кога банките од цела Југославија ги замрзнаа сметките кога земјата почна да се распаѓа. Љубљанска банка не само што ги замрзна парите што им припаѓаат на словенечките државјани, туку и на штедачите од другите републики.
„Ние бевме штедачи во банките, а не клиенти со штедни влогови според земјите или местото на живеење. Словенија и Србија манипулираа со нашите пари и ние престанавме да ги бараме истите да ни се вратат. Земјите се сега одговорни за враќање на парите. Србија и Словенија не можат да избегаат од одговорноста“, рече за SETimesАмила Омерсофтиќ, претседател на Здружението за заштита на девизните штедачи од БиХ.
Двете држави може да поднесат жалба на судската одлука во текот на следните три месеци. Крајниот рок за исплатите е шест месеци откако судската одлука влезе во сила.
„Словенија им должи на штедачите во БиХ 634.000 евра, а во Србија 400 милиони евра“, рече за SETimesСветозар Нишиќ, претседател на комисијата во Здружението на граѓани за враќање за старите девизни штедачи во БиХ.
Словенија најави дека ќе поднесе жалба на одлуката, додека Србија одби да даде коментар.
„Сé уште ја проучувам одлуката, но таа е еднострана и ние сигурно ќе поднесеме жалба“, рече Руди Габровец, претставник на словенечката влада за наследните прашања.
Словенија тврди дека ниту Словенија, ниту Љубљанска банка не зеле никакви девизни заштеди од поранешната филијала на Љубљанска банка во БиХ, и затоа не им должат ништо на штедачите.
