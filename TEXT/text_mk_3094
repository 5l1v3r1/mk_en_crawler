10/08/2006
Од Зоран Николовски за Southeast European Times во Скопје - 10/08/06
Почистата и попријатна околина претставува крајна цел на проектот за рециклирање во Македонија. Околу 1.500 тони шишиња направени од полиетиленски терефталат -- кои се користат главно за пакување на храна и пијалаци -- треба да се соберат за рециклирање до крајот на оваа година. 
УСАИД, спонзор на проектот, избра седум претпријатија и една невладина организација да го спроведе истиот. Околу 700 пластични шишиња веќе се собрани, преработени и претворени во нови шишиња, за извоз во Кина и Турција. Цената за рециклираните производи се движи помеѓу 400 и 500 евра за тон. 
Луѓето сега имаат мотив да ги собераат шишињата и да ги предадат за надоместок. „Собирачите на шишиња“, како што почнаа да се нарекуваат, обично работат на нелегалните депонии покрај патиштата и шумите или во близина на малите села каде што нема организирано собирање на ѓубрето. 
Оваа иницијатива е толку успешна што луѓето почнаа да се шегуваат за изненадното отсуство на пластични шишиња. На пример, Дебарското Езеро порано било покриено со пластични шишиња, по секое кревање на нивото на реката Радика. Наглото зголемување на водата по поројните дождови го одвлекува отпадот од нелегалните депонии покрај брегот во езерото. Со напорната работа на собирачите на шишиња, овој феномен би можел да стане минато. 
„Најверојатно има полза за секого, и најважно е што пластичниот отпад во Македонија ефикасно е исчистен за само неколку месеци. Подобар модел не можеше да се измисли“, вели жител на Тетово. 
Собирните пунктови се наоѓаат во Скопје, Кратово, Куманово и Тетово. УСАИД сега планира да го прошири проектот во соработка со локалната самоуправа. Успехот на овој проект би можел да поттикне иницијативи за рециклирање на други видови отпад, вклучувајќи и метал и текстил. 
Користењето на рециклажата не е новина во Македонија, но има недоволно објекти за овој процес. Како резултат на тоа, отпадот кој може да се рециклира завршува во депониите. Властите неодамна презедоа нови чекори за промовирање на рециклирањето, вклучувајќи го и користењето на текстилни материјали наместо пластични ќеси.
