01/12/2005
(AП, АФП, ФЕНА, European Commission Enlargement Newsletter - 30/11/05)
Патот до интеграцијата во ЕУ е исполнет со тешки реформи, но нивното спроведување е од суштинска важност за успешното завршување на процесот на пристап, рече словачкиот претседател Иван Гаспарович во средата (30-ти ноември) во Сараево. Мерките што земјата мора да ги спроведе за пристап во Унијата можеби нема да донесат директна корист, предупреди тој, нудејќи ја помошта на Словачка на патот на Босна и Херцеговина кон членството во ЕУ. 
Словачка пристапи во ЕУ на 1-ви мај 2004 година со уште девет други земји од Централна и Источна Европа, додека БиХ ги започна своите разговори за Спогодбата за стабилизација и асоцијација (ССА) -- прв чекор кон членството -- дури минатата недела. 
Гаспарович пристигна во дводневна посета на БиХ во средата, со што стана првиот словачки претседател во посета на оваа балканска нација. Зајакнувањето на соработката со земјите од Западен Балкан претставува еден од приоритетите на Словачка, рече тој. 
На првиот ден од својата посета Гаспарович се состана со членовите на трипартитното Претседателство на БиХ, со премиерот на БиХ Аднан Терзиќ и со други официјални претставници. 
„Разговаравме не само за успесите туку и за тешкотиите со кои Словачка се соочува на својот пат“, им рече Гаспарович на новинарите по разговорите со членовите на Претседателството на БиХ. Поранешните комунистички држави, како Словачка и БиХ, се соочуваат со голем број предизвици на својот пат, рече тој. 
„Ако ги исполните политичките услови, Европа ќе ви помогне на секаков можен начин за да не заостанете на овој пат. Во исполнувањето на политичките услови сите основни елементи ќе бидат во ваши раце, и во тој случај, пречка можете да бидете само вие самите.“ 
Според Европската комисија, изгледите за ССА -- која ќе ја олесни трговијата со ЕУ и ќе ја зајакне политичката и економската соработка -- има за цел да ги охрабри понатамошните реформи. „Полицијата, јавната радиодифузија, како и целосната соработка со Меѓународниот кривичен трибунал за поранешна Југославија се наоѓаат на врвот на оваа агенда“, се вели во последниот Билтен на проширувањето на Комисијата, објавен во средата. 
Започнувањето на процесот на ССА ја разјасни во голема мера европската перспектива на БиХ, според Гаспарович. „Заедно ќе бидеме во ЕУ, што значи дека во иднина ќе ги делиме истите заеднички вредности, ќе имаме иста надворешна и безбедносна политика и ќе бидеме дел од еден единствен економски простор.“ 
