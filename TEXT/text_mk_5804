20/06/2011
Од Бојана Миловановиќ за Southeast European Times во Белград - 20.06.11
Околу 700.000 луѓе во Србија живеат под границата на сиромаштија, со месечни приходи од помалку од 80 евра, според новите податоци за социјално ранливите групи. Резултатите на проектот беа објавени во април. 
Љубомир Пејаковиќ, помошник-министер за труд и социјална политика, вели дека заклучоците се „причина за голема загриженост“. 
„Ќе организираме специјални програми за помош на руралните домаќинства“, рече тој за SETimes. 
Околу 730.000 Срби се невработени, а околу 50.000 често одат во народните кујни, обезбедени од Црвениот крст, покажуваат податоците. Во услови кога некои од највисоките нивоа на сиромаштија се наоѓаат во руралните области, миграцијата во градовите стана сé потешка, што резултираше со 42.000 домаќинства со еден член во селата.
Многу постари луѓе во Србија се борат да врзат крај со крај, додека возраста и опаднатата снага уште повеќе им го отежнува тоа. Повеќе од 300.000 пензионери преживуваат со околу 110 евра месечно. 
„Мојата пензија е [околу] 120 eвра, едвај доволно да си ги покријам сметките. Би гладувала да не беше мојата ќерка“, вели за SETimes Билјана Стошиќ (63), пензионерка од Белград. 
Дури и за младите луѓе, наоѓањето или задржувањето работа во Србија претставува предизвик. За оние постари од 55 години, тоа може да биде скоро невозможно. Околу 95% од невработените во таа возрасна категорија не успеваат да најдат работа откако нивните поранешни работодавачи затвораат или го кратат персоналот.
„Најранливи се тие кои останале без работа по приватизацијата на претпријатијата, оние кои се отпуштени и оние кои не го исполниле условот за пензионирање. Тоа е групата на која й треба помош“, вели Пејаковиќ.
Од сите сегменти на населението, Ромите се најзагрозени. Според претставници на министерството, многумина немаат лични карти и затоа не можат да добијат услуги.
„Државата се обидува да ја олесни и поедностави процедурата на издавање документи за нив, но многумина се сé уште нерегистрирани, и затоа не можат да го искористат своето право на здравствена заштита и друга помош“, рече Пејаковиќ. 
Дури и ако имаат документи, слабото финансирање претставува пречка. Српската држава, која не располага со многу пари, веќе има проблеми да обезбеди доволно приходи за да им помогне на околу 180.000 кои досега имаат право на помош. 
И покрај оскудниот буџет, новиот закон за социјална помош во април стапи на сила, олеснувајќи ги критериумите и обезбедувајќи 50% до 60% зголемување на бројот на примателите на државна социјална помош. 
Властите велат дека податоците за социјално ранливите ќе бидат ажурирани секој месец и следени за да се обезбеди помош за оние на кои им е најпотребна. 
„Отсекогаш сме имале луѓе на социјална помош. Нашата цел не е да се држат луѓето на социјална помош или да се зголеми бројот на оние кои користат државна социјална помош, туку да се обезбедат работни места за оние што се работоспособни и квалификувани за одредена работа“, рече Пејаковиќ.
