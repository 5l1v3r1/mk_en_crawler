22/01/2013
Мухамет Брајшори и Биљана Пекушиќ за Southeast European Times во Приштина и Белград -- 22.01.13
Косово го зголеми полициското присуство на северот од земјата и околу културните споменици, откако во понеделникот (21-ви јануари) се одржаа протести против отстранувањето на споменикот на Прешево во чест на албанските бунтовници.
Споменикот, кој беше подигнат од страна на локалните Албанци во чест на борците на Ослободителната војска на Прешево, Медвеѓа и Бујановац, беше сé поголем извор на тензии во оваа област.
Граѓаните се собраа во Прешево – кој претставува културен центар на Албанците во јужна Србија – и протестираа против отстранувањето на споменикот. Исто така, имаше извештаи за протести и во неколку косовски градови.
Пријавени се неколку инциденти, вклучително и пљачкосување на гробиштата во Клокот и уништување на споменикот во Витина за хероите на Народноослободителното движење во Втората светска војна.
Албанскиот премиер Сали Бериша во понеделникот рече дека Албанија ќе ги преиспита своите односи со Србија и ќе ги преземе сите неопходни чекори за заштита на своите граѓани преку меѓународните инструменти.
„Ја повикувам меѓународната заедница да не користи двојни стандарди, едни за Србите во северна Митровица, а други за прешевските Албанци; да не дели додека едната страна се обидува да ги спроведува законите, а другата страна да ја претвори територијата во центар на регионалниот шверц поддржан од Белград“, рече Бериша.
Српскиот премиер Ивица Дачиќ рече дека отстранувањето на споменикот во Прешево не ги крши човековите права на граѓаните во Прешево.
„Цврсто сме решени никој да не биде повреден ... но, законот мора да се почитува, а споменикот беше изграден нелегално “, рече Дачиќ.
Градоначалникот на Прешево, Рагми Мустафа, ја повика меѓународната заедница да биде поактивна во спречувањето на понатамошната дискриминација на Албанците во Прешевската долина.
„Апелирам до Албанците во Прешевската долина, Косово и регионот, за понатамошно зачувување на мирот, воздржаност и единство заради надминување на оваа тешка ситуација создадена со мешањето на Белград“, рече Мустафа.
Рамадан Иљази, извршен директор на Косовскиот институт за мир, изјави за SETimes дека ситуацијата во Прешево може сериозно да влијае на етничките односи во Косово.
„Изедначувањето на албанскиот отпор со терористичките групи е несоодветно и прави сериозна штета на довербата на Албанците во српската влада“, рече Иљази. Иљази рече дека е од суштинска важност сите учесници да го почитуваат локалното раководство во Прешево и да се вклучат во конструктивен дијалог за решавање на ситуацијата.
„Меѓународната заедница не треба да ги смета споровите во Прешевската долина [само] за внатрешно прашање на Србија, бидејќи на тој начин тие ги игнорираат легитимните поплаки на народот што живее таму и, како последица на тоа, го стеснуваат нивниот избор за мирна конфронтација со актуелната ситуација“, рече Иљази.
„Албанците од тој дел на Србија треба да разговараат со претставниците на српската држава, бидејќи ескалацијата на прашањата [не им оди во прилог на сите]“, рече за SETimesОливер Ивановиќ, поранешен државен секретар во српското Министерство за Косово и Метохија.
