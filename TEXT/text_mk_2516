24/02/2006
Од Ерлис Селимај за Southeast European Times во Тирана -- 24/02/06
Албанското Министерство за образование започна нова иницијатива чија цел е децата на албанските граѓани што живеат во странство да учат албански јазик. Министерството вели дека ова би можело да се реализира преку конкретни телевизиски програми што ќе бидат прикажувани на станиците со сателитски пренос. 
Програмата ќе биде емитувана во Велика Британија, Грција, Италија и други земји каде што живее значителен број албански имигранти.
„Ова е одговорност на албанската држава и има за цел децата на имигрантите да го учат мајчиниот јазик и да добиваат информации за албанската култура“, вели министерот за образование Генц Поло. Тој рече дека се во тек разговори со различни сателитски мрежи. 
Албанците во странство долго време бараат ваква иницијатива, изразувајќи загриженост дека нивните деца го губат контактот со своите корени. Во моментов Тирана има ограничени финансиски средства за образување на децата на иселениците и подготвувањето на телевизиски програми е поефтина опција од отворањето на училишта на албански јазик, велат експертите од Министерството за образование. 
Минатата година една организација на албанските имигранти предложи министерството комбинирано да ја користи телевизиската програма и учебниците за конктакт со учениците што живеат во други земји. 
„Целта на нашата иницијатива е децата да го учат јазикот и културата со помош на телевизиските програми, бидејќи за отворање на училишта се потребни повеќе пари и повеќе време. Електронските медиуми се добра можност, брза и ефикасна“, вели оваа организација. Проектот е одобрен од албанското Министерство за надворешни работи и сега се разгледува од Министерскиот совет. 
Курсеви по албански јазик веќе постојат во Италија, главно во градовите каде што има поголема концентрација на имигранти. Неодамна Грција покажа интерес за отворање на училишта за албанските имигранти, како дел од билатералната иницијатива со која се предвидени курсеви по грчки јазик за грчкото малцинство во јужна Албанија. 
