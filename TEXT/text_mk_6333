21/11/2011
Цветина Борисова за Southeast European Times -- 21.11.11
Воените ветерани од Србија, Хрватска и Босна и Херцеговина (БиХ) минатиот месец се собраа во Нови Сад, на првиот состанок на новоформираната Мировна коалиција на воените ветерани од Западен Балкан, испраќајќи силна порака на толеранција и помирување во регионот.
Коалицијата беше формирана во јуни оваа година со главна цел промовирање на мирот и стабилноста на сите земји од Западен Балкан зафатени од војната во периодот 1991-1995 година, врз основа на принципите на ненасилство, взамено разбирање и почитување.
Во заедничката декларација членовите на Коалицијата ја искажаа својата цврста поддршка на отворениот и јасен дијалог меѓу воените ветерани за ставање крај на предрасудите, нетолеранцијата и омразата што живее во некои. Тие, исто така, ја искажаа својата намера да организираат активности кои ќе ги учат младите луѓе и воопшто општеството за катастрофалните последици на војната.
„Кога за некои од нас беше време за учење, ние отидовме во војна. И потоа, никогаш не успеавме да надокнадиме за тој период“, се вели во декларацијата на Коалицијата, и се изразува надеж дека оние што се вратија да завршат училиште сега ќе го споделат своето знаење. 
„Ние, од наша страна, ќе го споделиме искуството што тие најверојатно го немаат. Учејќи едни од други, ние ќе се запознаеме и ќе си помогнеме едни со други“, додадоа ветераните.
„Главната порака што сакаме да им ја пренесеме на младите луѓе е дека насилството не води до ништо“, рече за SETimes Јељко Вукелиќ, претседател на Коалицијата.
„Сите ветерани од Коалицијата искусиле лични трагедии, но мораме да ги надминеме и би сакале преку нивните дејствувања, да им дадеме пример на другите луѓе дека тоа е можно“, додаде тој.
Вукелиќ признава дека задачата што ја прифатиле не е лесна, и дека процесот на помирување на Балканот „ќе потрае некое време бидејќи сигурно сé уште има луѓе кои живеат со предрасуди“.
Многу воени ветерани и обични луѓе сметаат дека е тешко да се заборави блиското минато и тоа е сериозен проблем, според Предраг Јурековиќ од виенскиот Институт за поддршка на мирот и управување со конфликти. 
„Дел од нив се искористуваат од националистичките политичари за нивни политички цели или, во некои случаи, се движечки фактор за националистичка мобилизација“, рече тој за SETimes. 
Сепак, тој смета дека „воените ветерани може да имаат важна улога во привлекувањето внимание на социјалните и психолошки проблеми со кои дел од поранешните војници се сé уште соочени“. „Оградувањето од воените злосторници и покажувањето емпатија за жртвите на поранешната непријателска страна, би било предуслов за нормализирање на односите и, исто така, во овој сектор на општеството“, додаде Јурековиќ. 
Една од нововоспоставените вредности на коалицијата мора да биде токму осудувањето на сите воени злосторници и нивните извршители. „Ние го поддржуваме откривањето на тоа што и каде се случи за време на војната во периодот [1991-95 година]“, велат нејзините членови во својата декларација.
Горан Докиќ, социјален антрополог и специјалист за прашањата на воените ветерани во Универзитетот во Манчестер, истакнува дека воените ветерани во различни земји се соочуваат со различни предизвици и имаат различен статус во општеството. 
„На пример, додека хрватските воени ветерани од некои важни аспекти се прекумерно компензирани од страна на хрватската држава и имаат препознатливо тело на претставници, во Србија тие се од многу аспекти невидливи и нивната популација е распарчена во стотици здруженија на ветерани, кои се борат со многу ограничени средства од српската држава“, рече тој за SETimes. 
Во исто време, тој истакна дека иницијативите за заеднички напори како што е Мировната коалиција се важен чекор кон охрабрувањето на различни луѓе да говорат за своите искуства и да го промовираат мирот и помирувањето во регионот. 
