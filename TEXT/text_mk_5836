17/05/2011
(Новинска агенција ФОКУС - 17/05/11; БТА, Софиска новинска агенција, Dnevnik.bg, Медиапул, новинска агенција ФОКУС, Јавен сервис Европа, Еуропол, официјална веб-страница на бугарското Министерство за внатрешни работи - 16/05/11)
Директорот на Еуропол, Роб Ванрајт, во понеделникот (16-ти мај) ги пофали бугарските власти за нивните напори во борбата против организираниот криминал и соработката со неговата организација. 
„Последните две години видовме многу позитивни знаци на одговор на организираниот криминал во Бугарија“, рече тој на заедничката прес-конференција со премиерот Бојко Борисов и министерот за внатрешни работи, Цветан Цветанов, во Софија. 
Заблагодарувајќи им се на двајцата официјални претставници за нивните напори, Вајнрајт додаде дека тие „испраќаат многу јасна порака дека се цврсто решени да се борат против организираниот криминал со цел да ја направат Бугарија и Европа побезбедно место за нивните граѓани“.
Шефот на агенцијата на ЕУ за спроведување на законот, со седиште во Хаг, допатува во Софија три дена откако бугарската полиција и Еуропол пресекоа криминална група која печатела фалсификувани пари. Акцијата вклучуваше рации на печатарски продавници во Пловдив и блискиот град Парвомај. За време на операцијата во петокот, полицијата уапси шест осомничени и заплени многу квалитетни фалсификувани евро банкноти во висина од преку 717.000 евра, вклучително и 200.000 евра во банкноти од по 500 евра.
Операцијата од петокот беше спроведена во рамките на заедничката истрага која, исто така, вклучуваше експерти од Шпанија и агенцијата за правда на ЕУ, Еуроџаст, според изјавата на Еуропол издадена во понеделникот. 
„Среќен сум што гледам дека, преку меѓународната соработка, уште еднаш успеавме да удриме на некои напредни криминални структури -- пресекувањето на оваа група на организиран криминал е многу значаен удар против фалсификувањето евра“, агенцијата ја цитираше изјавата на Вајнрајт.
„Успехот на оваа операција беше овозможен поради извонредната работа на бугарските власти и нивната соработка со Еуропол и другите партнери.“ 
За време на неговиот состанок со Борисов и Цветанов во понеделникот, Вајнрајт дискутираше околу начините за зајакнување на соработката меѓу неговата институција и бугарските власти за спроведување на законот. 
„Ја разгледуваме можноста за испраќање претставник на Еуропол во Бугарија, на одреден временски период, во обид да се прошири нашата соработка со полициските власти во земјата“, Софиската новинска агенција ја цитираше неговата изјава на прес-конференцијата во понеделникот.
Наведувајќи еден од заклучоците во Оценката за закана од организиран криминал на Еуропол, објавена на 4-ти мај, Вајнрајт истакна дека криминалните групи што оперираат низ цела Европа „стануваат попаметни, имаат повеќе средства и се поголем предизвик за полицијата“ низ целиот континент. 
„Заклучивме дека ситуацијата во Бугарија е иста како и насекаде во Европа“, рече тој. „Моќните групи на организираниот криминал ги менуваат своите методи, стануваат потешки за борбата на полициските власти.“
