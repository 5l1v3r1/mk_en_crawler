23/06/2010
Од Линда Карадаку за Southeast European Times во Приштина -- 23/06/10
Во врска со акциите на ЕУЛЕКС против корупцијата во Косово, мислењата се поделени во врска со целокупните резултати на заложбите.
Во период од неколку недели, мисијата за владеење на правото спроведе рации во Косовското собрание, во министерствата за транспорт и образование, и во општина Гњилане, во операцијата насочена против митото и измамата. 
Корупцијата останува сеприсутен проблем во Косово, и многумина го сметаат ЕУЛЕКС -- кој покрена преку 100 случаи -- за клучен во борбата против истата. 
Ѓерѓи, економист кој побара да се користи само неговото име, изјави за SETimes дека е оптимист оти работите се движат во вистинската насока. 
„Корупцијата претставува пречка за економскиот развој. Крадците треба да бидат во затвор, нивниот нелегален имот треба да се конфискува“, рече тој. „Тие треба да се казнети за она што го прават, ако го прават.“
Другите се поскептични. „Помина скоро еден месец откако беа спроведени истрагите и беа обелоденети обвинувањата, но ништо конкретно не е преземено“, изјави за SETimes аналитичарот Мухарем Нитај.
Рациите првично предизвикаа недоразбирање кај косовската влада, која рече дека има мандат да се бори против корупцијата и дека ЕУЛЕКС треба да се придржува на својот мандат на менторство и советување. 
Со оглед на тоа што претставниците на трите најголеми партии во Косово -- ПДК на премиерот Хашим Тачи, ЛДК на претседателот Фатмир Сејдиу и ААК на поранешниот премиер Рамуш Харадинај -- се под истрага, некои предупредија за потенцијална политичка дестабилизација.
ЕУЛЕКС и косовските водачи оттогаш ги надминаа недоразбирањата, и владата инсистира на тоа дека е посветена на ефикасно решавање на проблемот со корупцијата. 
„Решен сум да се борам против она што се толерираше во овие десет години. Исто така, имам поддршка од косовските граѓани, [и] пријателите од меѓународната заедница да го спроведат тоа“, рече Тачи. 
Блерим Шала, заменик-претседател на опозицискиот Сојуз за иднината на Косово, им верува на истрагите на ЕУЛЕКС, велејќи дека нема враќање. „Сите го знаат тоа. Враќањето би значело мисијата на ЕУЛЕКС да земе билет во еден правец и [да го напушти Косово] многу брзо“, рече Шала.
Сепак, предупреди тој, борбата против корупцијата и „политичкото пазарење“ не одат еден со друг. „Ќе се покаже многу скапо за Косово во следните месеци и години“, рече тој. 
Приштински сметководител, кој исто така го даде само името, Самири, е меѓу оние кои се сомневаат дека ЕУЛЕКС ќе постигне видливи резултати. Многу од најголемите прекршители, вели тој, се заштитени од правдата поради нивните политички врски. 
„Малите риби можат да се испитуваат и тие најверојатно ќе одат во затвор ... но тоа е сé“, изјави тој за SETimes. 
