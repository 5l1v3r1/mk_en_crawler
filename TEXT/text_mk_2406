31/10/2005
Од Давор Коњикушиќ за Southeast European Times во Белград -- 31/10/05
Стапката на инфлација во Србија предизвикува загриженост во изминативе неколку недели, при што владата призна дека стапката за 2005 година, најверојатно, ќе биде неколку поени повисока од предвидените девет отсто. Наведувајќи го како причина за тоа зголемувањето на светската цена на нафтата, министерот за трговија, Бојан Димитријевиќ, предвиде стапка помеѓу 13 и 15 отсто, додека многумина аналитичари велат дека дури и тоа е оптимистичка цифра. За разлика од тоа, Црна Гора е на пат да оствари годишна стапка од 3,2 отсто и ја одржа инфлацијата на едноцифрена бројка во изминативе четири години. 
Во периодот помеѓу јануари и март оваа година инфлацијата во Србија се зголеми нагло за три поени, од 14,4 на 17,4 отсто, според бројките на Централната банка. Оттогаш стапката флуктуираше околу нивото од 17 отсто. И покрај тоа што септемвриската бројка од вкупно 16,5 отсто на годишно ниво беше најниска во текот на седум месеци, падот е забележан пред зимската сезона кога се очекува пораст на цените на греењето и другите енергетски потреби. 
Годишната стапка на инфлација ќе изнесува „во најдобар случај околу 17 отсто“, како што објави Институтот за пазарни истражувања. Тоа е за три поени повеќе од минатогодишните 13,7 отсто, како и драстично повеќе од едноцифрените бројки кои владата првично ги вети.
Потрошувачите ги чувствуваат последиците бидејќи зголемувањето на цените на суровата нафта се одрази во повисоки цени на земјоделските производи и храната. Цените на свинското месо, на пример, се зголемија за 10 отсто. „Оние кои трошат 50 отсто од својот буџет за храна, за нив стапката на инфлација изнесува 25 отсто“, рече Мирослав Прокопијевиќ, директор на Центарот за слободен пазар. Според заменик-премиерот Мирољуб Лабус, повисоките цени на храната се одделниот највисок извор на инфлацискиот притисок во Србија. 
И покрај тоа што нафтата претставува, без сомнение, причина за состојбата, но не сите се согласуваат дека истата е и главен фактор. На крајот на краиштата, зголемувањето на цената на суровата нафта има влијание врз сите земји во светот, но не трпат сите земји последици од инфлацијата. Вистинскиот виновник за состојбата во Србија, тврдат некои, е прекумерното трошење од страна на државата и тоа што владата не успеа да го заузда надуениот јавен сектор. 
„Цената на нафтата се зголеми во целиот свет, како во еврозоната така и во САД. Инфлацијата во еврозоната изнесува 2,1 отсто, а во САД 3,2 отсто. Во Црна Гора истата изнесува околу 3,5 отсто, додека во Србија околу 17 отсто“, вели економскиот аналитичар на Радио Б92 Мирослав Прокопијевиќ. 
„Главниот фактор за инфлацијата во Србија се државните трошоци, втор фактор е неуспехот во реорганизирањето на јавните и социјалните претпријатија и третиот фактор е затворениот пазар, кој им дозволува на претпријатијата да ги зголемат цените без оглед на квалитетот на нивните услуги. Цената на нафтата е дури четврти фактор во Србија“, додаде тој. 
Во меѓувреме, цените на струјата и централното греење растат, а набавувачите се борат да ги покријат трошоците и да ги одржат своите капацитети. Потрошувачите во некои области веќе имаат драстично повисоки сметки за комуналните услуги, но дури и овие зголемувања, велат претставниците на оваа индустрија, не се доволни. 
