19/11/2012
Мики Трајковски за Southeast European Times во Скопјe -- 19.11.12
Водачот на Демократската унија за интеграција, Али Ахмети, ги повика сите албански партии да се обединат и да ги продолжат напорите за решавање на прашањата со кои се соочува албанското малцинство во Македонија.
Aхмети, поранешен паравоен водач, кој е сега претседател на најголемата албанска партија во Македонија, на состанокот на албанската дијаспора во Германија рече дека партиите треба да работат заеднички. Но, водачите на партијата Национална демократска преродба (НДП) и Демократска партија на Албанците (ДПА) рекоа дека не се убедени од реториката на Ахмети.
„Само обединети ќе можеме да ја завршиме нашата мисија за решавање на албанското прашање во Македонија“, рече Ахмети. „Ја подавам својата и раката на ДУИ рака за помирување ... Мислам дека мојата мисија сé уште не е завршена.“
Eдинаесет години откако Охридскиот рамковен договор го направи албанскиот јазик официјален јазик во Македонија и создаде основа за подобрување на правата на етничките Албанци, повикот на Ахмети за единство доаѓа напосредно пред 100-тата годишнина од создавањето на Албанија на 28-ми ноември.
Водачите на НДП и ДПА велат дека прашањето на единството е нереално, додавајќи дека сметаат оти истото претставува маркетиншки трик во очекување на локалните избори закажани за март.
„Идејата на Ахмети за соработка на албанските партии каде што Албанците се малцинство е несоодветна и, всушност, нема никакво позитивно влијание врз заштитата и унапредувањето на правата на Албанците“, рече претседателот на НДП, Руфи Османи, заSETimes.
„Му препорачувам на Ахмети, наместо тоа, да се потруди сите албански партии во македонскиот парламент да формираат една парламентарна група која ќе изврши притисок врз македонската партија на власт за забрзување на интеграцијата на земјата во НАТО и во ЕУ,. како и за промена на уставот и дефинирање на албанскиот народ како втор конститутивен народ во Македонија.“
ДПА, чиј водач Мендух Тачи е најголем политички противник на Ахмети, исто така ја отфрли идејата.
„Ахмети со ова сака да најде изговор за избегнување на одговорноста и покритие за срамот и предавството на албанскиот народ што го направи кога стана дел од политичката сцена на Македонија“, рече за SETimesЗијадин Сеља, член на парламентот од ДПА.
„Додека Али Ахмети седи во скутот на [македонскиот премиер] Никола Груевски, нема соработка.“ 
Зборовите на Сеља беа особено вжештени на расправата минатата недела во врска со предлог-законот за пензиите и здравствените бенефиции за ветераните од конфликтот во 2001 година меѓу владините сили и албанските бунтовници. Законот ќе ги опфати македонските ветерани, но не и Албанците.
Обидите на ДУИ да го запре законот со користење процедурални маневри во парламентот, го налутија Сеља.
„Не се блокира законот за бранителите со 15.000 амандмани и документ, туку со палење на овој микрофон, говорница и парламентот“, рече Сеља.
Белул Беќај, политички аналитичар и професор на колеџ од Косово, рече дека албанските водачи во регионот се карактеризираат со контрадикторно однесување.
„Кога ќе видат дека ја губат поддршката од граѓаните, тогаш тие се застапуваат за унија, но кога ќе се почувствуваат загрозени, нивната власт и авторитет, стануваат причина за поделба. Подобро е отворено да се посочат разликите, наместо да се создава лажен сојуз“, рече Беќај за SETimes.
Алберт Муслиу, политички аналитичар во Скопје, рече дека претходните соработки меѓу албанските политички партии траеја кратко.
„Албанската заедница во Македонија е една од малкуте немнозински заедници во Европа кои немаат своја сопствена заедничка платформа и визија за соработка“, рече Муслиу заSETimes.
„Во Косово соработката меѓу партиите [е нешто подобра], додека во Албанија е на исто ниво како во Македонија -- минимална. Се надевам дека со текот на времето чувството на одговорност меѓу политичарите ќе се зголеми и таквата комуникација ќе биде неизбежна, но не очекувам дека тие ќе седнат сега и ќе преговараат со нормална комуникација.“
