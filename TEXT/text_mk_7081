18/08/2012
Енди Дабилис за Southeast European Times во Атина -- 18.08.12
Некои во Грција, тековната финансиска криза не ги спречи да размислуваат, да се движат напред. Откако победија на натпреварот „Иновативна работа“ оваа пролет, Џон Споридис-Антониадис и Панајотис Панајотопулос, го изнесоа својот предлог за производство на биомаса од алги, со висока калориска вредност, кој ќе се користи како алтернативно гориво за работа.
Натпреварот, спонзориран од Американско-грчката стопанска комора, го награди парот со повеќе од 80.000 евра за нивните идеи. 
„Натпреварот беше важен за нас. Тоа беше добра парична сума, но комората не поврза со голем број луѓе локално и на меѓународно ниво, за проширување надвор од земјата“, рече Споридис-Антониадис за SETimes.
Натпреварот се роди од слична идеја во Ирска, рече извршниот директор на комората, Елиас Спиртуниас.
„Сакавме да направиме нешто поразлично, да се препознаат луѓето кои имаа некои добри идеи“, рече тој за SETimes. Но, тој рече дека натпреварувачите морале да создадат нешто што може да функционира веднаш. „Не сакавме само идеи, сакавме остварливи бизнис планови за Грција.“
„Овој натпревар е иницијатива на Американско-грчката стопанска комора за стимулирање на претприемништвото и транзиција од мракот на денешницата до оптимизам во иднината на Грција“, рече за SETimes Јанос Граматидис, претседател на комората.
Споридис-Антониадис рече дека неговото претпријатие веќе направи списоци на фабрики и дејности што сакаат да користат биомаса од алги како замена за дрвото и јагленот, бидејќи истата гори поефикасно.
Предлогот на Христофулис Дуралис за користење на т.н. резервоар за повеќекратна употреба, како замена за садовите за транспорт на стока, кој овозможува повеќекратна употреба, победи во категоријата за зелена енергија.
„Сега разговараме со потенцијалните инвеститори поради можноста што ни ја даде комората“, рече тој за SETimes. Тој рече дека натпреварот, исто така, им овозможи на грчките претпријатија и претприемачи да го разбијат имиџот за Грците како мрзеливи луѓе и како земја полна со корупција и некомпетентност.
„Има многу заинтересирани умови кои работат во различни сектори ... и повеќето од нив се обидуваат да најдат начин за реализација на своите идеи или проекти надвор од Грција, бидејќи во Грција нема институции да им помогнат“, додаде тој.
„Не е проблем менталитетот на Грците, туку финансискиот систем, кој зависи од банките, а не од капиталот за финансирање на нови бизниси.“ Неговиот предлог за резервоар за повеќекратна употреба, привлече интерес од транспортните претпријатија поради можноста за повторно користење, намалениот складишен простор, потрошувачката на бензин и загадувањето.
Транспортно-шпедитерскиот предлог од Инаско Хелас се однесуваше на користењето јаглеродно влакно со високи перформанси за намалување на тежината, додека победникот во туризмот предложи хотел, ловечка област во северна Грција и фарма.
Спиртуниас рече дека комората ќе го одржува натпреварот на секои две години сега, како и дека победникот ќе мора да поднесува неделен извештај за напредокот на потфатот.
„Имавме некои многу добри идеи, но луѓето не знаеја како да ги претстават“, рече тој, додавајќи дека натпреварот, кој бара само електронска апликација, обезбеди бизнис планови и совет. 
„Грчкиот приватен сектор има волја да се движи напред. Има добри идеи, со високобразовани луѓе, подготвени да одат напред ... во секоја рецесија секогаш има можности. Проблемот е да се биде доволно силен за истите да се најдат“, рече Споридис-Антониадис за SETimes.

