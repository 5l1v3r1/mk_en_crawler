24/02/2010
САРАЕВО, Босна и Херцеговина (БиХ) -- Парламентот на Федерацијата на БиХ (ФБиХ) го повлече од својата агенда предлог-законот кој би ги намалил платите на вработените во јавниот сектор, поради притисокот на синдикатите. Околу 2.000 луѓе во вторникот (23-ти февруари) одржаа протести во центарот на Сараево против предлог-законот. Демонстрантите рекоа дека владата треба да се консултира со синдикатите пред да одлучува за кратење на платите; во спротивно се крши договорот за колективно преговарање, тврдеа тие. Претседателот на синдикатот, Исмет Бајрамовиќ, се закани со масовни протести оваа пролет ако парламентот го усвои предлог-законот.
Претходно оваа недела, пратениците го одложија гласањето за другите мерки на штедење, кои би ги скратиле бенефициите за воените ветерани и нивните семејства, поради недостатокот на договор со релевантните организации. Двете мерки се дел од условите што ги одреди ММФ за исплата на следната транша од програмата за БиХ во висина од 1,2 милијарди евра. (РТРС, БХРТ, Ослобоѓење - 23/02/10)
