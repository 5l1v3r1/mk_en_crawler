08/08/2011
Ана Вудс за Southeast European Times во Истанбул -- 08.08.11
За време на националните избори во јуни, политичката партија БДП, поддржана од Курдите, успеа да добие 36 членови избрани во парламентот. Иако победата на независните кандидати поддржани од БДП првично беше причина за прослава, ситуацијата брзо се влоши кога кандидатурата на еден од избраните пратеници, Хатип Дикле, беше поништена по изборите. 
Како реакција на ова, партијата организираше бојкот, така што избраните претставници одбиваа или да влезат во парламентот или да положат заклетва на функцијата.
Оценувајќи ги овие настани како што тие се одвиваа, Хенри Барки, професор по политички науки и курдски експерт од Универзитетот Лихај, изрази сериозна загриженост. Спречувањето на Дикле да влезе во парламентот, објасни тој, „наметнува ризик за поткопување на добрата волја што [премиерот Реџеп Тајип] Ердоган и АКП ја добија“ преку Курдското отворање.
Иако паралелна серија на настани ја погоди најголемата опозициска партија во оваа земја, Народната републиканска партија (ЦХП), беше постигнат договор меѓу неа и АКП, и бојкотот на ЦХП наскоро заврши.
Сепак, не постои веројатност за слично брзо решение за кандидатите поддржани од БДП. Преговорите меѓу државата и претставници на партијата се покажаа неефикасни. 
Одбивањето на кандидатите да влезат во парламентот беше критикувано од страна на некои набљудувачи, меѓу кои и Денис Натали, претседател на Институтот за национални стратегиски студии, која смета дека бојкотот и неговите последици претставуваат една залудно потрошена можност. 
„БДП навистина има и други алтернативи кои би можеле да й дадат поголема моќ да влијае на промени, како и понатамошно легитимирање на својата позиција и курдските барања внатре во политичката арена,“ изјави Натали за SETimes. 
Таа вели дека овие алтернативи вклучуваат исфрлање на кандидати на изборите кои немаат затворско досие и преземање на заклетвата на функцијата „со цел да се постигне напредок во преговорите, како и да й покаже на турската држава дека е сериозна во врска со промените“.
 Објавување на демократска автономија  
Во средината на јули, нивото на конфликт одеднаш беше зголемено од два паралелни настани. 
Првиот беше напад кој й беше припишан на ПКК во кој загинаа 13 војници во југоисточната провинција Дијарбекир, седиштето на курдската политичка активност во Турција.
Судирот му даде нова енергија на турскиот национализам и го зголеми гневот кон курдскиот народ и БДП.
Вториот настан може да биде пресвртница во еволуцијата на курдското националистичко движење. На истиот ден кога се случи нападот во Дијарбекир, Конгресот за демократско општество (ДТК) објави план за т.н. „демократска автономија" на Курдите во Турција. 
„Решение за овој проблем ќе се најде единствено со признавањето на Курдите како народ и нивно постигнување на статус кој е фундаментално еднаков на сите народи на Турција“, рече заменик-претседателот на ДТК Ајсел Туглук. „Курдскиот народ не сака да живее како народ без статус, како сега, наспроти политиките кои го загрозуваат нивното постоење како нација."
Во ексклузивното интервју за SETimes, курдската пратеничка Сабахат Тунџел го сподели она за кое таа верува дека е важноста на планот. „Проблемот не е само да се стави крај на насилството или конфликтот. Во исто време, планот ќе му овозможи на едно демократско општество да го манифестира својот стил на владеење.“ 
Тунџел, исто така, ги истакна повеќекратните цели на најавите на ДТК. 
„Демократската автономија има две димензии“, изјави таа за SETimes. „Првата е демократско и мирно решение на курдскиот проблем, што би можеле да го наречеме мировен проект“.
Втората димензија, продолжи Тунџел, е „проектот за демократизација, кој ќе создаде можности за сите идентитети, култури и верувања на Турција да се изразуваат слободно и како еднакви“. 
Иако вистинската ефикасност на оваа најава за демократска автономија, која некои ја офрлаат како празни зборови, а други ја сфаќаат како закана за територијалниот интегритет на турската држава, е во прашање, таа неспорно навестува една нова фаза во курдската политика.
Иако малку неелегантно и неефикасно поделено меѓу повеќе организации и разни власти -- БДП, ДТК, КЦК, ПКК и ликот на самиот лидер Абдула Оџалан кој се наоѓа во затвор -- курдското националистичко движење ги развива и искажува своите барања на една национална и меѓународна сцена. 
Јасно останува загриженоста во однос на врските меѓу овие групи, со државата, медиумите и голем дел од јавноста брзо да ја категоризираат БДП како чисто продолжување на ПКК. 
За да влијае врз државната агенда, Натали вели дека БДП мора да ги убеди луѓето поинаку. 
„БДП или нејзините наследници и приврзаници, ќе треба да потврдат дека тие и курдските барања не се закана за единството и стабилноста на турската држава со цел Курдите да постигнат напредок на политичкиот фронт“, изјави Натали за SETimes. „Во овој момент, тие го направиле токму спротивното“.
 Изводливост на автономна зона во Турција  
Прашањето што се провлекува по најавата на ДТК е како, точно, може да изгледа еден систем на демократска автономија во Турција, и дали е тој возможен со оглед на сегашната политичка клима.
Автономните региони, во некои места, дадоа продуктивно решение во областите на етнички или религиозни конфликти и тензиите меѓу мнозинството и малцинството.
Шпанија, чија влада вклучи план за формирање на автономни зони во својот устав од 1978-та година, често се смета како пример за успешна, мирна транзиција кон автономија.
Каталонија и Баскија, секоја од нив дом на заедници што државата ги признава како историски националности, се управувани од автономни пратеници и судови, и одржуваат врски со федералната влада преку владини совети, чии претседатели бараат одобрение од монархот.
Канада, исто така, стои како пример за држава која се избори со барањата за автономија, особено од покраината Квебек. Иако таму продолжува дебатата за нивото на автономијата на покраината, тоа е мирен дел од политичкиот процес, а не причина за војна. 
Сепак, како што наведуваат турските зломисленици на автономијата, геополитичките и етно-културните реалности на Турција и Блискиот Исток се многу различни од тие на Шпанија и Канада. 
Особено важно за секој систем на политичка автономија е еден голем степен на државна децентрализација, нешто што долго време се смета за анатема од страна на турската држава. Официјално, централна држава е арбитер на многу локални политики, факт што води кон еден систем кој е неефикасен и, за многумина, непожелен. 
Во земја каде што курдскиот јазик беше нелегален до почетокот на 1990-тите и неговата употреба е се уште ограничена во некои поставки денес, идеалот на еднаквоста - а камоли автономијата - може да се чини надвор од дофат.
Јуха Раика, професор на финскиот универзитет Турку, кој ги испитуваше практичните и етичките аспекти на автономија, вели дека јавноста мора да биде толерантна со цел таквите решенија да бидат практични.
„Главниот услов е општо прифаќање на решението“, изјави Раика за SETimes. „Канаѓаните прифаќаат дека Квебек има автономија. Финците прифаќаат дека островот Аленд има автономија. Поради тоа регионалната автономија функционира добро“.
КБ, политички писател и основач на блогот Курдистантски коментар, изрази скептицизам во врска со подготвеноста на Турција за таква автономија.
„Ако зборувањето на курдскиот јазик се смета за закана за територијалниот интегритет на државата, како би била возможна автономија? Курдите треба да бидат признаени уставно и нивните права да бидат загарантирани пред да може да се размислува за автономија“.
Според Натали, недостаток на подготвеност нема само кај јавноста, туку и на државно ниво.
„Турските власти, институциите и политичките партии остануваат посветени на единството и стабилноста на државата“, вели таа, додавајќи дека „самата идеја за автономен курдистантски регион кој се граничи со друг автономен курдистантски регион во Ирак ќе ја поткопа таа смисла на безбедност и единство“. 
Натали нагласува дека една еднострана одлука како таа донесена од страна на ДТК нема надеж да влијае врз вистински промени во Турција.
„Секоја промена на природата на турската држава и нејзините институции ќе треба да вклучи уставни и административни реформи прифатливи за турското население и официјалните лица, вклучувајќи ја и децентрализацијата на овластувањата на регионите“, вели Натали.
Всушност, консензус е дека уставните промени се во срцето на секој потенцијален компромис меѓу немирното курдско население и помалку од флексибилната АКП, која широко ги употребува националистичките чувства за да собере гласови.
„Уставот е клучот“, истакна Барки. „Без разлика на тоа што се случува, на Турција й треба нов устав. Ако ништо не се појави од Анкара на овој фронт, сите облози се исклучени“. 
Сепак, бидејќи решението се одлага, а безизлезната ситуација се продлабочува, изгледите за продуктивна соработка се намалуваат.
„Минувањето на времето секогаш ги прави работите потешки за решавање“, вели Барки. „Она што луѓето не го разбираат е дека во конфликтните ситуации, блокирајќи го неочекуваниот драматичен развој на настаните, времето работи против наједноставниот компромис“.
