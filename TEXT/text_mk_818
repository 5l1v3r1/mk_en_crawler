02/06/2006

Бугарското Национално претпријатие за електрична енергија (НЕЦ) го скуси крајниот рок за втората нуклеарна централа во Белене за две години, објави Министерството за економија и енергија. Идното градежно претпријатие сега ќе треба да изгради и да го стави во функција првиот оддел на нуклеарката за шест години по потпишувањето на договорот, наместо осумте досега планирани. Терминот за вториот реактор ќе биде осум години, наместо десет. Двата кандидати што влегоа во потесниот избор, чешкото претпријатие „Шкода алијанс“ и руското „Атомстројекспорт“, моментно преговараат со владата. НЕЦ се очекува да го избере конечниот конструктор до крајот на јуни. 
*** 
Австрискиот концерт за производство на храна „Аграна“ објави дека планира да изгради фабрика за шеќер во Брчко, Боснa и Херцеговина (БиХ). Проектот вреден 30 милиони евра ќе биде спроведен преку заедничката иницијатива со босанско-австриската холдинг-компанија СЦО Студен. Идната фабрика се очекува да има годишен производствен капацитет од 150.000 тони. 
*** 
Индустриското производство на Република Српска се намали за 1,4 отсто за период од една година во април, по проширувањето од 17,2 отсто во март, според последните официјални податоци. Производството се намали за 11 отсто за период од една година во април, откако претходно се зголеми за 27,1 отсто за период од една година во март. 
*** 
Вториот круг разговори на Србија со Светската трговска организација за членство во организацијата ќе се одржи од 7-ми до 9-ти јуни, објави министерот за меѓународни економски односи, Милан Париводиќ. Тој рече дека независност на Црна Гора нема да влијае на темпото на преговорите, со оглед на тоа што двете републики веќе функционираат како одделни економски ентитети. Разговорите за пристап треба да завршат за 2-3 години, додаде тој. 
*** 
Надворешниот трговски дефицит на Хрватска се зголеми за 773 милиони евра во април, за вкупно 2,76 милијарди евра во првите месеци од оваа година, според официјалните статистички податоци. Во април извозот се намали за 8,7 отсто за период од една година, на вкупно 582 милиони евра, додека увозот се зголеми за 3,2 отсто за период од една година, на вкупно 1.355 милијарди евра. Намалувањето во извозот беше главно во производството на потрошувачка стока. 
*** 
Aлбанската влада отвори тендер за изградба на 30-километарски пат од Калимаш, Албанија, до граничниот премин со Косово, Морина. Заемите од ЕБРД и Европската инвестициона банка ќе бидат искористени за финансирање на проектот од 56,9 милиони евра, кој е дел од една поширока иницијатива за поврзување на албанското јадранско пристаниште Драч со Морина. 
*** 
Австриската „Хипо Алпе Адрија“ банка објави дека ќе влезе на мaкедонскиот пазар и ќе отвори претпријатие за лизинг овој септември. Инвестициите за првата година се проценуваат од 50 до 100 милиони евра. Проектот ќе биде дел од целокупното проширување на „Хипо Алпе Адрија“ во регионот. 
*** 
Tурскиот надворешен трговски дефицит се прошири за 50 отсто за период од една година, на вкупно 5,2 милијарди американски долари во април, според условните бројки на турскиот институт за статистика. Извозот минатиот месец се намали за 6,1 отсто за период од една година, на вкупно 5,8 милијарди американски долари, додека увозот се зголеми за 14,2 отсто за период од една година, на вкупно 11 милијарди американски долари. 
(Разни извори – 26/05/06 – 02/06/06) 
