04/10/2004
Од Антонио Прленда за Southeast European Times во Сараево – 04/10/04
Локалните избори што се одржаа во саботата (2-ри октомври) во Босна и Херцеговина (БиХ) беа први по конфликтот од 1992 до 1995 година, кои се целосно организирани и финансирани од страна на локалните власти, без меѓународна поддршка. Вкупно 2.322.687 регистрирани гласачи имаа можност да гласаат директно за свој локален градоначалник и за општинските совети и собранија. 
На изборите учествуваа шеесет и осум политички партии, 146 независни кандидати, 18 коалиции на партии и шест коалиции на независни кандидати. Според набљудувачката мисија на ОБСЕ и на Советот на Европа, изборите поминаа без поголеми инциденти и беа организирани во согласност со меѓународните стандарди. 
Во извештајот на мисијата, објавен во неделата, се поздравуваат изборите како напредок кон демократијата и владеењето на законот, но, исто така, се изразува и загриженост поради слабиот одѕив и доминацијата на етнички прашања како фактор во кампањата. Одѕивот од 45,52 отсто од граѓаните со право на глас, претставува најнизок досега на изборите од завршувањето на конфликтот досега. 
Сепак, велат изборните власти, резултатите се задоволителни. „Во нормалните, демократски земји, одѕивот од 45 отсто би бил позитивен“, вели Лидија Корач, член на Изборната комисија. „Во БиХ тоа не е случај. Имајќи предвид дека по војната често се организирани избори, овој низок одѕив е разбирлив.“ 
Првичните резултати објавени во неделата ги потврдуваат победите на трите најголеми националистички партии. Во Република Српска, Српската демократска партија загуби во некои општини во кои претходно имаше контрола, но сепак победи на 37 трки за градоначалник. Сојузот на независни социјалдемократи беше единствената опозициска партија која ја подобри својата позиција, двојно зголемувајќи го бројот на општини под своја контрола на околу 20. Таа, исто така, извојува голема победа во главниот град на ентитетот на босанските Срби, Бања Лука. 
Во муслиманско-хрватската половина од земјата, Хрватската демократска заедница освои околу 25 општини со претежно хрватско население. Главната Муслиманска партија за демократска акција победи во околу 15 претежно муслимански градови, каде што опозициската Социјадемократска партија победи во 2000 година. Помалите партии победија само во 10 општини. Конечните резултати ќе бидат објавени по 30 дена. 
Главниот претставник на меѓународната заедница во БиХ, високиот претставник Педи Ешдаун, изјави дека изборите ја покажале зрелоста на локалните власти и претставуваат важен настан на патот на земјата кон пристапување во ЕУ и НАТО. Шефот на мисијата на ОБСЕ, Питер Ајчер, сепак, предупреди дека некои изборни процедури и регулативи мора да се подобрат. 
„И покрај напредокот, овие избори, сепак, се преодни“, рече Ајчер. „Според уникатниот уставен контекст во БиХ, крајната власт сé уште се наоѓа во рацете на меѓународната заедница.“
