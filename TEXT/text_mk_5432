19/08/2010
Од Линда Карадаку за Southeast European Times во Приштина -- 19/08/10
Прославувајќи го Рамадан во Приштина, 40-годишниот Флорент Исмаили вели дека исламот е религија на хармонијата. 
„Коранот вели дека ако му помогнете на некој човек му помагате на човештвото и ако повредите некој го повредувате човештвото. Муслиманите треба да бидат добар пример за целото човештво, и затоа сум горд што сум муслиман и Албанец“, изјави Исмаили за SETimes. 
Исламот „ни помага да бидеме позрели, потивки, полојални и попосветени“, рече тој. „Тоа е мисијата на Рамадан.“ 
Светиот месец бара соодветни мисли и однесување, објаснува тој. Луѓето треба да се однесуваат со искреност и да се грижат за своите деца, сопружници, родители и пријатели. Дури и ако е провоциран, човек треба да избегнува конфликти и едноставно да одговара дека го слави Рамадан.
Иако неговите деца имаат само 4 и 6 години, Исмаили рече дека тие веќе го знаат неговото значење.
„Тие знаат дека треба да имаат повеќе разбирање и да ги слушаат своите родители. Тие се многу внимателни пред Ифтар, кога целото семејство седнува и чека да добие дозвола да јаде“, вели тој.
Тој истакнува дека исламот учи на морални вредности -- како што се одговорност, почитување на семејството и посветеност -- и ја зголемува среќата. 
Политичките и верските водачи во Косово зборуваат на слични теми. 
Косовскиот муфтија Наим Тернава истакнува дека моралот и животот со љубов се основата за среќа. „Од сите нас се бара да создаваме преку нашата работа најдобри можни услови за живот со поголемо достоинство за сите оние кои живеат и ја сакаат оваа земја“, рече тој во овогодинешната рамаданска порака.
Цитирајќи го Коранот, тој ги повикува следбениците да „соработуваат едни со други во добротворност и милосрдие, а не во гревови и непријателства.“
Премиерот Хашим Тачи, за време на посетата со Тернава и исламската заедница, рече дека верската толеранција во Косово може да послужи како модел за регионот. 
Тачи, исто така, рече дека очекува косовската исламска заедница да даде важен придонес во подготовките за состанокот на Генералното собрание на ОН во септември, кога Косово, најверојатно, ќе биде на агендата.
