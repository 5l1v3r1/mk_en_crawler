03/03/2011
Од Наташа Радиќ за Southeast European Times во Кумровец -- 03/03/11
Додека антивладините протести во Загреб продолжија и во средата (2-ри март); Европската комисија (ЕК) го објави својот привремен извештај за напредокот на Хрватска во пристапувањето во ЕУ. 
Извештајот препорачува дополнителни реформи во хрватското судство пред да се финализираат разговорите за пристапување на ова поглавје од преговорите, рече комесарот за проширување на ЕУ, Штефан Филе. ЕК признава дека властите во Загреб постигнаа напредок со реформите во судството, но се потребни понатамошни напори за постигнување добри резултати во борбата против корупцијата. 
Митинзите, првично организирани од група на Фејсбук, започнаа минатата недела, против економската ситуација и корупцијата во земјата. 
Групата -- која брои меѓу 2.000 и 5.000 според изворите -- ја повикува владата на премиерката Јадранка Косор да поднесе оставка. Во средата тие маршираа низ центарот на Загреб, вадејќи ги и палејќи ги знамињата на двете најголеми хрватски политички партии, владејачката ХДЗ и потоа на опозициската СДП. Тие, исто така се собраа пред станот на Косор, извикувајќи барања за нејзина оставка. Помали протести беа организирани и во другите градови. 
„Сакаме иднина“, рече демонстрантот Марко за SETimes. „Сакам да работам; сакам да живеам пристоен живот со платата што ќе ја добијам ... не сакам да одам во странство за да најдам иднина. Сакам да останам дома и сакам властите на нашата земја да се фокусираат на потребите на народот“, рече тој. 
„Значи, ако овие луѓе не знаат како да ја подобрат ситуацијата, можат барем да си заминат и да најдат друга работа“, рече неговата пријателка Марина, студентка од Загреб. 
Групата носеше постери со своите пораки: политичарите се виновни за корупција и негрижа за народот, осиромашувањето на земјата и уништувањето на економијата.
Претходно оваа недела Косор рече дека ако протестите продолжат, истите може да го загрозат пристапувањето на Хрватска во ЕУ. 
Според извештајот на ЕК, владата треба допрва да го реши целосно прашањето на враќањето на бегалците и да постигне напредок во соработката со Хашкиот трибунал за воени злосторства. Откако земјата целосно ќе ги исполни овие услови, поглавјето на судството и основните права ќе може да се затвори, рече Филе. 
Сé на сé, привремениот извештај посочува дека локалните власти мора ги интензивираат напорите за финализација на разговорите до крајот на јуни. 
