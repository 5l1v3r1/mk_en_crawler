09/12/2004
(Ромпрес, ЕУполитикс, Seeurope.net - 09/12/04; АФП, АП, РТЕ, Еурактив, Медиафакс, Ромпрес - 08/12/04)
Романија ги заврши своите разговори за пристап со ЕУ, објави во средата вечер (8-ми декември) министерот за надворешни работи Мирчеа Џоана, изразувајќи уверување дека неговата земја ќе влезе во Унијата на 1-ви јануари 2007 година, заедно со Бугарија. 
„Преговорите за пристап во ЕУ се затворени. Ова е историски ден за Романија“, АФП ја цитираше изјавата на Џоана во Брисел, по техничкото затворање на последните две поглавја, за конкурентноста и правдата и внатрешните работи. 
Министерот, сепак, призна дека завршувањето на разговорите наметнало преземање на некои дополнителни обврски. Романија се согласи повторно да ги намали државните субвенции за челичната индустрија, да ја зајакне борбата против корупцијата и да спроведе „цврсти мерки за зајакнување на конкурентноста и независноста на советот за конкурентност“, рече Џоана. Земјата, исто така, наводно, ветила дека ќе преземе понатамошни чекори во областите на пограничната контрола, политиката на азил и миграциите. 
Министрите за надворешни работи на ЕУ се очекува официјално да го објават завршувањето на преговорите со Романија за време на состанокот на 11-ти декември. Клучниот дводневен самит на ЕУ ќе биде отворен на 16-ти декември во Брисел, и на него се очекува водачите на блокот од 25 нации да утврдат датум за потпишување на спогодбите за пристап со Бугарија и Романија, пред нивниот влез во Унијата на 1-ви јануари 2007 година. 
Преземајќи лична обврска за понатамошно спроведување на реформите, Џоана изрази надеж дека потпишувањето ќе биде закажано за крајот на април или почетокот на мај. 
„Ова е момент на радост, но исто така и момент на одговорност за Романија“, рече тој. „Не очекува работа ... ние имаме најголем интерес да коригираме некои работи кои сé уште не се како што треба во нашата земја.“ 
Завршувањето на преговорите за пристап ја отстрани главната пречка на патот на оваа земја-кандидат за членството во ЕУ. Сепак, Бугарија, која ги заврши своите разговори во јуни, како и Романија, ќе бидат ставени под строг мониторинг во периодот пред влезот. 
Т.н. клаузула за заштита, која се очекува да биде вклучена во спогодбите за пристап на двете земји, ќе й овозможи на ЕУ да го одложи пристапот за една година, ако се види дека тие не ги исполнуваат обврските преземени за време на процесот на преговорите. 
Според договорот од средата, Романија, наводно, се согласила на понатамошен мониторинг, како што Бугарија се согласи во јуни.
Европските парламентарци неодамна ги критикуваа одложувањата во спроведувањето на реформите во Романија, изразувајќи особена загриеженост во врска со судската и медиумската независност и наводите за корупција. 
Во другите вести, коментирајќи во врска со можноста од измени по вториот круг од претседателските избори во Романија в недела, шефот на независното здружение „Про демократија“, Кристијан Парвулеску, рече дека какво било прекројување на политичкото милје „во никој случај не би вклучило трансформација во врска со европската интеграција“. 
