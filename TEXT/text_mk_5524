12/05/2010
Од Антонио Прленда за Southeast European Times во Сараево -- 12/05/10
Три недели откако НАТО условно ја покани Босна и Херцеговина (БиХ) да се приклучи на Акциониот план за членство (МАП) политичарите во државата не покажуваат знаци дека ќе го исполнат клучниот услов. 
Министрите за надворешни работи на членките на НАТО ја овластија Алијансата да ја прифати првата Годишна национална програма на БиХ, закажана за септември, но само ако целиот недвижен одбранбен имот биде регистриран како државен имот на БиХ, кој го користи Министерството за одбрана на земјата. 
Имотот, кој опфаќа вкупно 69 локации, вклучува воени бараки, полиња за обука и стрелање, десетици воени складишта, радиокомуникациска мрежа и неколку радарски објекти и воздухопловни полиња.
Водачите на босанските Срби велат дека Министерството за одбрана на БиХ може да го користи целиот имот ако треба, но двата ентитета на земјата -- Република Српска (РС) и Федерацијата на Босна и Херцеговина (ФБиХ) -- треба да останат соодветни сопственици на истиот.
И покрај повиците на претставниците на меѓународната заедница, РС одбива да се согласи. Многумина шпекулираат дека водачите на ентитетот планираат да продадат дел од имотот на потенцијални инвеститори. 
Високиот претставник Валентин Инзко се состана со премиерот на БиХ, Никола Шпириќ, пред две недели, во обид за изнаоѓање решение. Решавањето на прашањето е, исто така, предуслов за затворање на Канцеларијата на високиот претставник. 
Откако Југословенската народна армија ја напушти земјата во 1992 година, многу од нејзината опрема заврши во рацете на локалните вооружени сили и беше искористена во конфликтот што следеше во перидот 1992-1995 година. Дејтонскиот мировен договор од 1995 година ја легализираше структурата на земјата од два ентитети, и имотот беше поделен меѓу армиите на РС и ФБиХ.
Одбранбените реформи во 2006 година доведоа до тоа двете армии да бидат расформирани во корист на обединетите Армиски сили на БиХ. 
Министерот за одбрана на БиХ, Селмо Цикотиќ, изрази внимателен оптимизам дека финалниот договор за воениот имот може да се постигне пред септември. Тој рече дека тоа е биде „важен тест за нашите политички власти да покажат дека се навистина способни да постигнат консензус“. 
Политичката аналитичарка од Бања Лука, Тања Топиќ, пак, е скептична дека може да се постигне договор пред следните избори, закажани за октомври. Топиќ изјави за SETimes дека кога НАТО ја издаде својата МАП покана, премиерот на РС, Милорад Додик, ги потсети сите за ставот на ентитетот во врска со одбранбениот имот.
Сепак, во изјавата за локалниот печат, Додик, исто така, рече дека прашањето може да се реши преку одделен договор кој би го покрил целиот одбранбен имот. Односно, само оној имот кој е навистина потребен за одбранбени цели би биле во сопственост на Министерството за одбрана на БиХ. 
Останатиот имот, рече тој, би им припаѓал на „ентитетите, локалните заедници и училиштата“. 
Милош Солаја, директор на Центарот за меѓународни односи во Бања Лука, изјави за SETimes дека шансите за договор ќе се подобрат ако политичарите во Сараево, а не во Бања Лука, всушност, испратат први сигнал.
„Тое сакаат членство во НАТО многу повеќе отколку претставниците во Република Српска, и тие ќе бидат порасположени да ја омекнат својата позиција. Јавната поддршка за НАТО е релативно мала во [РС] и нејзините претставници не чувствуваат дека имаат обврска за компромис“, рече Солаја. 
