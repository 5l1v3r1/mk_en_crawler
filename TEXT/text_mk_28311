18/04/2010
БУДИМПЕШТА, Унгарија -- Претседателот Лажло Сољом во петокот (16-ти април) беше домаќин на состанок во Печ со неговиот хрватски колега Иво Јосиповиќ и српскиот претседател Борис Тадиќ, на кој разговараа околу начините за зајакнување на соработката меѓу нивните земји. Сољом, чија земја го презема ротирачкото претседавање со ЕУ во јануари, рече дека Унгарија е силен поддржувач на кандидатурите за ЕУ на Белград и Загреб. Тадиќ рече дека би сакал Хрватска да стане членка на ЕУ што е можно поскоро, бидејќи тоа ќе биде сигнал оти Србија, исто така, ќе ја исполни својата стратешка цел. Јосиповиќ рече дека се надева оти неговата држава ќе може да ги затвори своите разговори за пристапување до крајот на оваа година. Тројцата претседатели се согласија дека би сакале да се воспостави функција на европскиот комесар за етнички малцинства. (AФП, Бета, Танјуг, Б92 - 16/04/10)
