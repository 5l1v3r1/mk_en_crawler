05/03/2007
Денис Џидиќ за Southeast European Times во Сараево – 05/03/07
Судиите од судот на Босна и Херцеговина (БиХ) најдоа доволно докази дека Гојко Јанковиќ, српскиот водач на паравоената единица и полиција за време на конфликтот во БиХ во 1990-та година, учествувал во систематскиот напад врз несрпското население во регионот на Фоџа помеѓу април 1992 и ноември 1993 година. 
Конкретно, обвинителите рекоа дека во јули 1992 година Јанковиќ командувал со својата паравоена формација за време на нападот врз бошњачките цивили што се криеле во шумата на ридот Кремник. Десет лица биле убиени, тројца за време на нападот, а седуммина подоцна, по испитувањето. Жените и децата беа уапсени.
Судскиот процес беше од висок профил, со оглед на тоа што сведочењето вклучување и неколку сведоци под заштита, кои го опишаа силувањето од страна на Јанковиќ. Тој беше осуден за силување на најмалку пет жени во рок од шест месеци. 
Помеѓу 196-те сведоци под заштита, една жена сведочеше дека била третирана како „сопственост“ на Јакновиќ и дека никој друг војник не смеел да ја допре. Малолетничка во тоа време, таа била одведена од куќа во Алаџа, каде што другите затвореници биле чувани и била држена одвоено до јануари 1993 година. Јанковиќ, исто така, е осуден за силување на затворенички и во спортската сала Партизан во Фоча. 
Но, тој беше ослободен по две точки од обвинението -- учество во силувањето на сведок под заштита, идентификуван само како „Е“ и убиството на цивилот Реџо Пеказ во 1992 година. Обвинителите велат дека тој бил уапсен во селото Трошањ и убиен од страна на Јанковиќ и неговите луѓе. 
Судијката што претседаваше со процесот, Зорица Гогала, рече дека комисијата е задоволна од количината на докази што беа презентирани и дека „единствен факт во корист на обвинетиот е дека е семеен човек“. 
По објавувањето на пресудата, сопругата на Јанковиќ, Милица, за новинарите изјави дека „й се гади“ од истата, додавајќи дека судот „му верува на џган, наместо на чесните луѓе“. 
„И покрај тоа што ова е најстрогата казна доделена досега од страна на Судот за воени злосторства на БиХ, не можам да кажам дека правдата е целосно задоволена. Доживотна казна затвор ќе беше посоодветна“, изјави претседателотна Здружението на жртвите на војната, Бекира Хасечиќ. 
Во судот на БиХ минатата недела започнаа судските процеси против обвинетите Крешо Лучиќ и Здравко Михаљевиќ, за злосторства против човештвото. Двајцата се изјаснија за невини.
Обвинението го товари Лучиќ, командант на хрватската воена полиција, за затворање и мачење на бошњачки цивили за време на нападите на Крешево. 
Михаљевиќ, припадник на единицата за специјални задачи на Хрватскиот совет за одбрана, е обвинет за прогон, мачење и убивање на босански цивили во општината Кисељак. 
