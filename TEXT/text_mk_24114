17/12/2008
AНКАРА, Турција -- Претседателот Абдула Ѓул во вторникот (16-ти декември) ја бранеше Интернет кампањата за извинување за убиствата на 1,5 милиони ерменски цивили од страна на отоманските Турци помеѓу 1915 и 1917 година, за кои Ерменија инсистира да се класифицираат како геноцид. „Секој може слободно да си го изрази своето мислење“, рече Ѓул на заедничката прес-конференција со бугарскиот колега во посета на земјата, Георги Парванов. Контроверзната кампања, која ја започна минатата недела група турски интелектуалци и академици, веќе доби поддршка од повеќе од 5.000 лица. Но, во понеделникот пензионирани дипломати и амбасадори се спротивставија на иницијативата, велејќи дека е „погрешна и неповолна за националните интереси“.
На состанокот во Анкара, Ѓул и Парванов разговараа околу начините за зајакнување на билатералната соработка во различни области, особено во енергијата. Парванов, исто така, вети поддршка од Бугарија за процесот на пристап на Турција во ЕУ.
Во другите вести од вторникот, турски воени авиони ги нападнаа базите на терористичката Курдистанска работничка партија во северен Ирак, објави Генералштабот во соопштение. Воздушните напади се случија во област во близина на Планините Ќандил, во провинцијата Ербил.
Исто така во вторникот, сомалиски пирати киднапираа уште еден турски товарен брод. Два други беа киднапирани во Аденскиот Залив. (Сабах, Ватан, Радикал, Туркиш прес - 17/12/08; Хуријет, новинска агенција Анадолу, БНР, БТА, АП, АФП - 16/12/08)
