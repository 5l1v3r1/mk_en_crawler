27/02/2013
Светла Димитрова за Southeast European Times во Софија -- 27.02.13
Падот на бугарската влада не ги смири демонстрациите во оваа балканска држава.
Десетици илјадници Бугари продолжуваат со протестите против монополите на државата и нејзината политичка класа, развивајќи движење што станува најголем бунт во оваа балканска држава од финансиската криза во 1997 година.
Организаторите велат дека 25.000 луѓе учествуваа на мирните протести во Софија во неделата (24-ти февруари), додека во другите градови се одржаа помали демонстрации. Организаторите се во процес на преговарање меѓу себе за единствена листа на барања.
Протестите започнаа пред две недели, кога граѓаните излегоа на улиците лути поради високите цени за електричната енергија. Нивната лутина беше најпрво насочена кон трите главни претпријатија за електродистрибуција -- ЧЕЗ и Енерго-Про од Чешката република, кои ја контролираат западна, односно североисточна Бугарија, и австриското ЕВН, кое обезбедува електрична енергија за потрошувачите на југоисток.
Митинзите брзо прераснаа во протести против сите монополи во оваа балканска држава, против сиромаштијата и целиот политички систем, вклучително и сите политички партии што ја водеа земјата од крајот на комунизмот во 1989 година.
Во саботата, група која го вклучуваше и филмскиот режисер Андреј Слабаков, бугарскиот виртуоз на флејта Христијан Коев и неколку други, организираше состанок во Софија со цел да им помогне на групите и поединците да постигнат согласност за заедничка листа на барања.
„Очекувам да можеме да ја обединиме [групата] околу неколку идеи, бидејќи сме изморени од обидот на [политичарите] да нé поделат“, рече Слабаков заSETimes. „Затоа се обидуваме да постигнеме одреден консензус ... и да формираме национален комитет или нешто што треба да претставува што е можно повеќе граѓани.“
Во меѓувреме, други групи се собраа на протести во источниот град Сливен, додека трета група ги објави своите барања на прес-конференцијата во Софија.
Во неделата на претседателот Росен Плевнелиев му беше предадено отворено писмо од страна на „Управниот комитет на граѓани на Република Бугарија, кои не припаѓаат на ниту една политичка партија, ниту слична формација“. Во истото се повикува на „итни мерки за олеснување на финансискиот товар наметнат од монополите“.
Другите барања вклучуваа измени во изборниот закон и преминување од сегашниот пропорционален изборен систем во мнозински, како и правни одредби што ќе им овозможат на граѓаните да ги отповикуваат пратениците.
Крвавите судири меѓу демонстрантите и полицијата во Софија минатата недела го принудија премиерот Бојко Борисов да поднесе оставка на неговата централно-десничарска влада пред следните редовни општи избори на земјата, кои требаше да се одржат во јули.
Но, овој потег не ги задоволи демонстрантите.
„Сите партии мора да исчезнат. Сите тие заедно грешеа и мора сите да си одат“, рече заSETimes демонстрантот Мариан Николов, стоејќи покрај својата сопруга и син. „Бојко е најмалото зло меѓу нив [политичките водачи]. Ако изборите се одржуваа утре, повторно ќе гласав за него.“ 
Ако силите претставени во парламентот не формираат нова влада во текот на преостанатите месеци од мандатот на собранието, Плевнелиев мора да го распушти сегашниот законодавен дом, да назначи привремена влада и да распише предвремени избори.
