10/10/2011
Светла Димитрова за Southeast European Times во Софија -- 10.10.11
Според пописот на населението во Србија од 2002 година, во земјата живееја околу 20.000 етнички Бугари. Најголеми концентрации на претставници на таа заедница се наоѓаат во југоисточните погранични градови Босилеград и Димитровград.
Шефот на делегацијата на ЕУ во Белград, Винсент Дегерт, ги повика сите граѓани на оваа балканска држава -- особено членовите на нејзините етнички малцинства -- да учествуваат на тековниот попис, кој започна на 1-ви октомври. 
Српскиот министер за внатрешни работи, Ивица Дачиќ, упати сличен повик до етничките Бугари, кои сочинуваа само 0,27 отсто од скоро 7,5 милиони жители на Србија, според пописот на населението од 2002 година. Тој ги охрабри слободно да го искажат својот етнички идентитет на пописот, кој ќе трае до 15-ти октомври. 
„Ги повикувам сите да го искористат тоа право; никој не смее да се обидува да го попречи тоа во Србија, бидејќи секој има право да каже што е“, бугарските медиуми го цитираа Дачиќ. 
Мирослав Нацков, новинар со седиште во Благоевград, изјави за SETimes дека не знаел за изјавата на Дачиќ. Тој не може да се сети ниту, пак, на некој друг државен претставник како ги повикува Бугарите или припадниците на другите етнички групи да учествуваат на пописот во 2002 година. 
„Колку што се сеќавам, [починатиот српски премиер] Зоран Ѓинѓиќ и неговата влада не упатија конкретни повици за таа цел“, рече тој. 
Етничките Бугари во Димитровград, само 8 километри западно од границата, не го бојкотираат пописот, рече Нацков, истакнувајќи дека очекува конечните резултати од истиот да бидат „многу интересни“ за експертите по социјални науки. 
Водачите на бугарската заедница во Србија тврдат дека нивната група брои повеќе од 20.000 наведени во резултатите од пописот во 2002 година. Таков е случајот и во Димитровград, каде што Бугарите се покажа дека сочинуваат 49 отсто од населението што живее во градот и селата во регионот.
„Политичарите очекуваат резултатите од новиот попис да ја покажат групата како побројна, за да можат да извршат притисок врз државата за одредени привилегии“, додаде Нацков. „Наместо тоа, сите ние треба да се обидеме да најдеме начин за решавање на проблемите. Особено во [Димитровград] имаме негативна миграција, така што етничката слика постојано се менува во текот на изминатите десет години.“
Ангел Јосифов, водач на Демократската партија на Бугарите (ДПБ), вели дека тековниот попис треба да покаже оти етничките Бугари сочинуваат најмалку 80 отсто од населението на Димитровград, за тој да го смета за реален.
Сиромаштијата е проблем како во Димитровград, така и во Босилеград, и ниту еден од нив не е меѓу најбогатите и најразвиени градови во Србија. 
Јосифов ја обвинува владејачката Демократска партија за занемарливата улога што политичките организации на етничките малцинства можат да ја играат не само на државно, туку и на локално ниво. 
„Нивната улога се минимизира“, рече водачот на ДПБ. „Партиите на етничките малцински групи немаат многу што да кажат во креирањето на политиката и нивниот глас не се слуша.“ 
Иван Николов, шеф на Културно-информативниот центар на Бугарите во Босилеград, гледа малку простор за оптимизам, дури и конечните резултати од пописот да покажат дека процентот на етнички Бугари во Босилеград е сега повисок отколку во 2002 година.
„Има недостаток на видливи резултати во социјалната и економската област“, рече тој. „Не очекувам ништо добро.“
