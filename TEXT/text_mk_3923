12/09/2007
(Софија ечо, Сега - 12/09/07; ДПА, БТА, Софиска новинска агенција, новинска агенција Фокус, Медиапул, бугарско Министерство за надворешни работи - 11/09/07; The Times of India - 10/09/07)
Понатамошните одложувања во процесот на статусот на Косово може да го загрози мирот на Балканот, предупреди Бугарија, повикувајќи на концентрирани меѓународни напори за ставање крај на сегашниот ќор-сокак. 
„Косовското прашање останува главен предизвик на регионалната стабилност на Балканот“, рече бугарскиот министер за надворешни работи, Ивајло Калфин, во вторникот (11-ти септември), на меѓународната конференција во Софија за безбедноста во Југоисточна Европа. 
Неговите зборови беа слични на коментарот на премиерот Сергеј Станишев во интервјуто за The Times of India, објавено во понеделникот. 
„Недостатокот на јасност во врска со идниот статус го попречува социо-економскиот развој на Косово и го става во ризик мирот и стабилноста на целиот регион“, рече бугарскиот водач пред неговата официјална посета на Индија оваа недела. „Секое одолговлекување на решението за статусот на Косово може да биде штетно не само за Западен Балкан, туку и за ЕУ.“ 
На форумот во Софија во вторникот Калфин ја повика меѓународната заедница на подобро координирање на нејзините напори и притисок врз Белград и Приштина да постигнат компромис „преку взаемни отстапки“. Сепак, додаде тој, решението не треба само да им се наметне врз двете страни, ако тие не се согласат со него. 
Бугарија претходно изрази поддршка за планот за статусот на поранешниот специјален претставник на ОН Марти Ахтисари, кој повикува на меѓународно надгледувана независност. Барајќи целосна независност од Србија, мнозинството на етничките Албанци во Косово, го прифати планот. Белград категорички го отфрли, велејќи дека може да се согласи само со широка автономија.
Официјалните претставници во Софија стравуваат дека унилатералното прогласување независност од страна на Косово, одлуката за поделба на покраината по етнички линии или нејзино спојување со друга држава, би можеле да предизвикаат насилство и да рашират нестабилност. 
Ако се случи ваков тек на настаните или ако продолжи сегашната политичка неизвесност, можно е да избијат немири слични на оние во март 2004 година, ги предупреди учесниците на форумот бугарската агенција за разузнавање. 
Континуираниот процес на дезинтеграција во поранешна Југославија, честопати придружуван со екстремизам и национализам, постојните паравоени формации и организиран криминал, претставуваа главни закани за стабилноста во Југоисточна Европа, рече генерал Кирчо Киров. 
Продирањето и промовирањето на радикалниот ислам во регионот во последниве години, исто така, претставуваше голем ризик по безбедноста, додаде тој. Тој рече дека е голема веројатноста на Балканот да се формирани тајни неактивни терористички ќелии, вклучително и во Бугарија. 
Во меѓувреме, Калфин ја истакна клучната улога на евроатланската интеграција и регионалната соработка во гарантирањето на мирот и стабилноста на Балканот. 
Албанија, Хрватска и Македонија може да сметаат на поддршката и помошта на Бугарија во нивните напори за пристап во ЕУ и во НАТО, рече министерот. Тој додаде дека европската иднина на Србија не треба да се поврзува директно со решението за косовското прашање и дека на Белград не треба да му се дозволи да се движи брзо по својот пат кон интеграцијата. 
