06/02/2008
Од Валентина Поп и Пол Чиочиу за Southeast European Times во Букурешт -- 06/02/08
Европската комисија (ЕК) во понеделникот (4-ти февруари) издаде привремени извештаи за напредокот во Бугарија и Романија, заклучувајќи дека ниту една од овие две земји не покажа доволно напредок во справувањето со корупцијата. За ЕУ, постигнувањето резултати во правните системи на Романија и Бугарија претставува прашање на кредибилитет, кога станува збор за понатамошното проширување. 
Во извештајот се вели дека Бугарија постигнала одреден напредок во областа на судските реформи. Сепак, според портпаролот на ЕК, Марк Греј, постои загриженост во врска со „недостатокот на напредок во корупцијата на високо ниво и организираниот криминал“. Тој додаде, „Бугарија мора да постигне подобри резултати во истражувањето, судењето и пресудите на овие случаи“. 
Иако Романија, исто така, се критикува за непреземање доволно силни мерки за борба против корупцијата, ситуацијата е малку поразлична. Од една страна, постои специјално истражно тело во рамките на обвинителството кое -- според извештајот на ЕК -- „и понатаму покажува добри резултати во истражувањето и судењето на случаите на корупција на високо ниво“. 
Од друга страна, се вели во истиот, судовите сé уште не покажале ист степен на професионализам и посветеност за борба против корупцијата. 
„Заклучоците на Европската комисија не се изненадување за нас“, рече портпаролот на бугарската мисија во ЕУ, Бетина Јотева. „Ние не очекуваме привремениот извештај во оваа фаза да биде 100 отсто позитивен.“ 
„Бугарија е посветена на највисоко политичко ниво стриктно да ги следи сите барања“, додаде таа, изразувајќи надеж дека финалниот годишен извештај, кој се очекува во јули, ќе биде попозитивен.
Романската државна обвинителка Кодрута Ковеси рече дека ЕК ги истакнала истите прашања на кои е посветено државното министерство. Во врска со слободните 570 обвинителски места, Медијафакс ја цитира нејзината изјава „Кога ја презедов должноста, реков дека ова е главен проблем на државното министерство.“
„Извештајот точно ја покажува фазата во која се наоѓа институцијата [AНИ], имено, дека истата не функционира“, рече во една изјава заменик-претседателот на Националната агенција за интегритет (АНИ), Каталин Маковеи. Тој, исто така, рече дека се надева оти АНИ ќе ги има своите први вработени во март. 
Поради загриженоста дека Бугарија и Романија нема да бидат целосно подготвени кога ќе пристапат во ЕУ на 1-ви јануари 2007 година -- особено кога станува збор за корупцијата и организираниот криминал -- спроведен е постпристапен „механизам за соработка и верификација“, кој внимателно ќе ги следи земјите. 
Ако не бидат исполнети стандардите на механизмот поврзани со економијата, внатрешниот пазар и судските реформи, тоа би можело да ја активира т.н. „заштитна клаузула“ според која кривичните и граѓанските пресуди во Романија и Бугарија повеќе нема да се признаваат во ЕУ.
Ако не биде постигнат понатамошен напредок пред следниот извештај во јули, ЕК би можела да препорача примена на оваа клаузула за една или двете земји.
