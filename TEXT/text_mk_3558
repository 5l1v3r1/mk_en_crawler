09/04/2007
Од Пол Чиочоу за Southeast European Times во Букурешт -- 09/04/07
Борбата против корупцијата е еден од главните приоритети на романските власти, особено бидејќи митото беше едно од главните сектори во кои ЕУ ја следеше Романија детално пред својот пристап на 1-ви јануари 2007 година. Сепак, ова социјално зло е далеку од тоа да биде искоренето, покажа извештајот на Националниот антикорупциски оддел (ДНА). 
„Ние сега можеме да ја видиме борбата на несреќниот систем во целата негова светлина“, рече претседателот Трајан Башеску, кој присуствуваше на официјалното објавување на извештајот. Тој ги повика обвинителите да бидат имуни на „медиумскиот притисок“ и да го прекинат криминалниот однос помеѓу политичарите и бизнисмените. 
„Вашата мисија е да одите до самиот крај, до политичкиот фактор кој овозможува заштита на криминалот на високо ниво и за кој романскиот граѓанин плаќа со секојдневието“, додаде тој, 
Минатата година беше клучна за спроведувањето на националната антикорупциска реформа -- во 2005 година ЕУ воведе специјална заштитна клаузула заРоманија, со која беше овозможено одложување на пристапот за една година, ако условите во оваа област не бидат исполнети.
Според извештајот, обвинителите на ДНА решија повеќе од 1.000 случаи од вкупно 2.600 во 2006 година. Од вкупно 1.092 решени случаи 127 беа испратени на судење, за 929 криминалци. 
Од 360 обвинети прекршители, 149 имаа важни, раководни или контролни позиции. „Висината на целата штета изнесува повеќе од 50 милиони евра“, рече главниот обвинител на ДНА, Даниел Морар.
Седум пратеници, еден министер, двајца државни секретари, двајца претседатели на совети, еден главен обвинител на префектура и двајца градоначалници беа сослушани и обвинети во 2006 година. Во повеќето од овие случаи, коруптивните дејства беа поврзани со привилегиите на позициите на осомничените. Во 2006 година ДНА, исто така, обвини петмина судии за прекршоци, четворица судии и еден обвинител.
Бројот на царинските службеници обвинети од страна на ДНА минатата година се зголеми за осумпати во споредба со 2005 година -- 24 наспрема 3, рече Морар. Што се однесува до полицајците, 54 беа испитани минатата година, за разлика од 24 во 2005 година. Морар објасни дека е откриена мрежа од 20 полицајци вмешани во незаконски активности. Некои од полицајците се обвинети откако извршиле повреда на правдата за време на испитувањата со давање мито или со вршење влијание. 
Главниот обвинител истакна дека такви случаи на корупција повеќе не може да се сметаат за изолирани инциденти. Нивната зачестеност го објаснува високиот индекс за коруптивната перцепција во Романија, со оглед на тоа што обвинетите се дел од професионалните сегменти со кои населението комуницира секојдневно. 
