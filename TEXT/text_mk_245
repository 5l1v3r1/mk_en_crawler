04/05/2009
(Sofia Echo - 17/04/09; SNA - 16/04/09; EurActiv - 15/04/09; AFP, Reuters, Euobserver, Европски Парламент - 14/04/03)
Во јуни 375 милиони гласачи од 27 земји-членки на ЕУ ќе избираат свои претставници за Европскиот паралмент (ЕП), едно од трите главни тела кои донесуваат одлуки во Унијата. Пратениците во Европскиот парламент се избираат на пет години. Претстојното гласање ќе ги претставува најголемите транс-национални избори кои се некогаш одржани.
Сепак, можна е и рекордно ниска излезност. Само 34 отсто од испитаниците во неодамнешната анкета на Евробарометар рекоа дека сигурно ќе гласаат, додека пак 15 отсто изјавиле дека дефинитивно нема да гласаат.
Анкетата, спроведена од средината на јануари до средината на февруари кај 27 218 граѓани од сите земји од ЕУ, утврди дека 62 отсто не го знаат датумот на одржување на изборите во нивната земја, а 53 отсто едноставно не се заинтересирани за таа тема.
„Што се однесува до старосната група, најмала веројатност за излегување на гласањето утврдена е кај студентите (27 отсто дефинитивно нема да гласаат), како и, општо гледано, кај испитаниците на возраст помеѓу 15 и 24 години (25 отсто)“, утврди Евробарометар. Веројатноста за излегување на изборите е највисока кај испитаниците кои имале 20 или повеќе години кога го завршиле образованието (40 отсто дефинитивно ќе гласаат), менаџери (38 отсто) и пензионерите (36 отсто)“.
Во обид да поттикне поголема заинтересираност, посебно кај младите, актуелниот ЕП направи профили на популарните сајтови за поврзување и дружење како Фејсбук, Мајспејс и Јутјуб.
Од каде таква незаинтересираност? Според Евробарометар, резултатите веројатно не укажуваат на растечки скептицизам во однос на ЕУ како таква, туку повеќе на раширено верување дека изборите сами по себе не можат ништо важно да променат.
Покрај тоа, се чини дека многу Европјани знаат многу малку за активностите на ЕП. Само околу половина од испитаниците знаеле дека буџетот на ЕУ зедно го одредуваат земјите-членки и ЕП, или дека парламентот и членките имаат еднаква улога во донесувањето на законодавни одлуки. Исто така, половина не знаат дека пратениците во ЕП ги бираат директно граѓаните.
Меѓутоа, уште помалку испитаници сфаќаат дека сите земји немаат ист број на пратеници. 
Информациите објавени на горе споменатите интернет сајтови, вклучувајќи и десетина видео клипови на Јутјуб, имаат за цел да им помогнат на европските гласачи да ги пополнат евентуалните дупки во нивното знаење за институциите на ЕУ, посебно ЕП и да им послужат како место за дискусии за различни теми.
Земјите со најголема веројатност за излезност на гласачите се оние во кои гласањето е задолжително. Белгија и Луксембург, во кои граѓаните мора да излезат на гласање, се на врвот на листата со 70 отсто, односно 63 отсто.
Две земји во Југоисточна Европа -- Грција (62 отсто) и Кипар (52 отсто) -- исто така покажаа релативно висок степен на заинтересираност. Истовремено, само 48 отсто од испитаниците од овие две земји изјавиле за Евробарометар дека дефинитивно ќе излезат на изборите во јуни. И додека тоа ќе го надмине очекуваниот просек во ЕУ, таквата излезност ќе биде помала од онаа забележана во 2004 година на изборите за Европскиот парламент во Грција (63 отсто) и Кипар (71 отсто). 
Кипар влезе во ЕУ пред пет години и граѓаните на грчкиот дел од поделениот остров се доста свесни за предностите што им ги дава членството во обидот да постигнат реунификација. Тие повторно ќе испратат шест пратеници во идниот ЕП.
Меѓутоа, Грција ќе мора да избере нови 22 пратеници, во однос на сегашните 24, на своите седми избори од влезот во Унијата во 1981 година.
На другите места во регионот, резултатите беа поизмешани. И додека Евробарометар утврди дека вкупната заинтересираност за изборите за ЕП е висока и во Романија (56 отсто) и Бугарија (48 отсто), неизвесно е дали таа заинтересираност ќе се преточи во вистинско учество.
Кога овие две земји одржаа дополнителни избори за избор на пратеници во ЕП по пристапувањето во 2007 година, излезноста беше жалосно ниска. Со 29 отсто во двете земји, тоа беше далеку под просекот на ЕУ од 45,5 отсто на претходните редовни избори во 2004 година.
Најновата анкета покажува незначителен пораст, бидејќи 31 отсто од Бугарите и 34 отсто од Романците велат дека планираат да гласаат во јуни.
И двете земји, како и Грција, ќе имаат помал број на пратеници во ЕУ. Во следниот парламент ќе има 33 романски пратеници, а сега ги има 35. Бугарија ќе има 17 места по изборите во јуни, едно помалку од сега.
Луѓето во регионот, како и во Унијата како целина, даваа релативно конзистентни одговори за тоа што ги загрижува најмногу. Според анкетата, Грците се најзагрижени за невработеноста (83 отсто) и економскиот раст (77 отсто).
Во Бугарија и Романија, економијата е главна тема (65 отсто во двете земји). Меѓутоа, Бугарите се загрижени и за криминалот (56 отсто), исто како и испитаниците од Кипар (55 отсто).
Овие резултати генерално се во согласност со унијата како целина, каде невработеноста (57 отсто) и економскиот раст (52 отсто) се двете најзначајни теми.
Две третини од испитаниците во Грција и Кипар и 58 отсто од тие во Романија, рекоа дека сакаат ЕП да има поголема улога од таа сега. Само 42 отсто од испитаниците во Бугарија се согласуваат со овој став.
78 отсто од граѓаните во Грција, 72 отсто на Кипар, 61 отсто во Бугарија и само 39 отсто во Романија се согласија со констатацијата дека би биле подобро заштитени од актуелната економска криза ако нивната земја донела мерки и ги спровела во координација со останатите земји од ЕУ. 
Седмите избори за ЕП од 1979 година ќе се одржат од 4-ти до 7-ми јуни и ќе дадат парламент од 736 пратеници, 49 помалку од сегашниот парламент. 
Бугарија, Грција и Романија спаѓаат меѓу мнозинството земји од ЕУ во кои гласачите ќе гласаат на 7-ми јуни, а Кипар ќе гласа на 6-ти.
