01/03/2011
ПРИШТИНА, Косово -- Владината комисија за исчезнати лица отвори онлајн истражувачки центар во понеделникот (28-ми февруари), кој ќе им помага на властите во напорите за пронаоѓање на исчезнатите лица. Пренк Ѓетај, шеф на комисијата, рече дека 1.821 лице се водат за исчезнати од и по косовскиот конфликт во периодот 1998-1999 година. Тој вели дека еден пристап е да се изготви стратегија конкретно за човечките остатоци во приштинската мртвачница. Владината комисија, Меѓународната комисија за исчезнати лица, претставници на ЕУЛЕКС и семејствата на исчезнатите се состанаа во Приштина на разговори околу развојот на настаните. (Клан Косова, Кохавижн, РТК - 28/02/11)
