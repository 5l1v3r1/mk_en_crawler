08/06/2010
(Ројтерс, Заман, АПА - 08/06/10; AП, АФП, ДПА, Блумберг, Хуријет, Ворлд булетин, News.az, АПА, новинска агенција Тренд, Еуроазија нет - 07/06/10)
Турција и Азербејџан потпишаа голем договор во Истанбул во понеделникот (7-ми јуни), кој се очекува да го поттикне проектот за гасоводот Набуко, поддржан од ЕУ, со цел намалување на зависноста на Европа од рускиот енергетски дотур. 
Според договорот, турскиот увоз од азербејџанските големи полиња на гас Шах Дениз ќе се зголеми скоро двојно до 2019 година, достигнувајќи 12 милијарди кубни метри годишно. Турција добива околу 6 милијарди кубни метри касписки природен гас годишно од поранешната советска република и пренесува дел од истиот за соседна Грција.
Одолговлечените разговори, кои датираат од 2008 година, го одложија отпочнувањето на втората фаза од проектот Шах Дениз, која сега се очекува да се вклучи во 2016 година најрано, додавајќи 16 милијарди кубни метри природен гас на 9 милијарди кубни метри во Шах Дениз I. 
„Две милијарди кубни метри природен гас ќе бидат пренесувани преку гасоводот Шах Дениз II во 2017 година, што ќе биде зголемено на 4 милијарди кубни метри во 2018 година и 6 милијарди кубни метри во 2019 година“, рече турскиот министер за енергија, Танер Јилдиз, по потпишувањето на договорот со својот азербејџански колега, Натик Алијев.
Церемонијата се одржа непосредно пред нивниот самит на Конференцијата за интеракција и мерки за градење на довербата во Азија, и на истата присуствуваше турскиот премиер Реџеп Тајип Ердоган и азербејџанскиот претседател Илхам Алијев. 
Според Ројтерс, договорот од понеделникот й дозволува на Турција да реувезува дел од дотурот на гас на Шах Дениз II, зголемувајќи ја неговата амбиција да стане центар на регионалниот и европскиот дотур на енергија.
„Азербејџанскиот гас е многу важен извор во задоволувањето на потребите на Турција и европските земји во следниве години, во поглед на енергетската сигурност“, изјави Јилдиз за новинарите по церемонијата на потпишување.
Тој истакна дека турско-азербејџанскиот договор „го отвора патот за гарантирање на дотурот“ за проектите вклучени во енергетската иницијатива поддржана од ЕУ Јужен коридор -- гасоводот Набуко, италијанско-турско-грчкиот Интерконектор (ИТГИ) и Трансјадранскиот гасовод (ТАП). 
Опишувајќи го договорот од понеделникот како „историски“ азербејџанскиот министер за енергија рече дека неговата земја планира да испраќа 10 милијарди кубни метри гас годишно од Шах Дениз II за Европа. Изградбата на долгопланираниот гасовод Набуко од 3.300 километри, кој треба да оди од турската граница со Грузија или Иран до австриското пристаниште Баумгартен преку Бугарија,
Романија и Унгарија, се очекува да почне следната година. Проектот, кој се смета за клучен конкурент на рускиот гасовод Јужен тек, треба да се заврши до 2014 година. Истиот ќе пренесува 31 милијарди кубни метри природен гас за Европа годишно, откако ќе стане целосно оперативен. 
Рајнхард Мичек, директор на проектот Набуко, го поздрави долгоочекуваниот договор.
„Ова е чекор напред во вистинската насока“, рече тој во понеделникот.
Договорот, кој покрива период од 15 години, исто така, ги утврдува цените за транзитот на азербејџанскиот гас кој ќе се пренесува за Европа преку Турција, како и новата цена за турскиот увоз на гас од поранешната советска република, која ќе се воведува ретроактивно, од 15-ти април 2008 година.
