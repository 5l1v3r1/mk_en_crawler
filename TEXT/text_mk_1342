05/06/2009
Нокиа отвори производствен капацитет за додатоци во Романијa во понеделникот (1-ви јуни). Генералниот директор на претпријатието за Романија, Џон Гери, рече дека фабриката, со седиште во Јуцу, ќе биде единствениот снабдувач за додатоци на Нокиа во Европа. Инвестицијата изнесува 60 милиони евра. Фабриката ќе вработи дополнително 400 луѓе, при што вкупниот персонал ќе изнесува околу 1.800 до 2.000.
*** 
Шведското претпријатие Ериксон на 28-ми мај објави дека планира да го купи турското претпријатие за системи за интеграција Бизитек за необелоденета сума. Бизитек е специјализирано за системи за бизнис поддршка. Ериксон вели дека купувањето ќе го направи конкурентно во обезбедувањето решенија за системите за бизнис поддршка, кои се однесуваат на наплаќањето, фактурирањето и управувањето со односите со клиентите.
*** 
Исламската банка за развој потпиша договор со турското државно железничко претпријатие за заем од 155 милиони евра, објави во средата (3-ти јуни) турското Министерство за финансии. Заемот има за цел финансирање на производството на 80 електрични локомотиви за Турските железници. 
*** 
Кинеското претпријатие Хаиер компјутерс и јужнокорејското Тривју формираа заедничко претпријатие во Maкедонија, со цел производство на компјутери и ЛЦД-монитори. Новото претпријатие ќе биде отворено во слободната економска зона Бунарџик. Вкупно 4 милиони евра ќе бидат инвестирани во проектот, кој се очекува да создаде 100 нови работни места. 
*** 
Главните извозници на Босна и Херцеговина (БиХ), производителот на челик АрчелорМитал Зеница и производителот на алуминиум Алуминиј Мостар, објавија големи загуби во средата (3-ти јуни) и побараа помош од државата. Претседателот на Комората за надворешна трговија Милан Ловриќ рече дека извозот во металскиот сектор паднал за скоро 50 отсто во првото тримесечје, поради падот на челикот во цените на металот и слабата побарувачка. 
 *** 
Аеродромите во Приштина и Тирана ќе почнат со директни летови за Њујорк подоцна овој месец. Aлбанскиот Бел-ер и Скендербег ер со седиште во Њујорк спроведоа тест-летање во вторникот (2-ри јуни). Целна група на новата линија е албанската дијаспора во Соединетите Држави, нудејќи летови од само 250 евра.
(Разни извори – 29/05/09-05/06/09)
