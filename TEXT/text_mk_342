18/04/2011
Од Линда Karadaku за Southeast European Times во Тирана - 18/04/11
Според Едит Харџи, надворешната политика на Албанија се темели врз две работи: пријателски односи со соседите и спроведување на Евро-атланските интеграции. Во ова ексклузивно интервју со дописникот на SETimes Линда Карадаку, заменик-министерот за надворешни работи на Албанија зборува за развојот на настаните во земјата и во регионот. 
 SETimes: Жена беше избрана за претседател на Косово овој месец. Дали мислите дека Косово поставува еден модел за другите земји во регионот? 
 Едит Харџи: Изборот на нов претседател беше нешто ново и голема победа, не само за Косово, туку исто така и за жените ... кои се активни во општествениот, политичкиот живот во регионот. Мислам дека една личност како [Атифете] Јахјага ... е вистинската личност да ја води земјата.
 SETimes: Колку е тешко е да се биде жена во албанската политика, на високи позиции?
 Харџи: Многу е тешко, а уште е потешко да се остане таму отколку да се искачиш таму. Албанија е општество во кое се уште доминираат мажи и поради тоа, она што е од суштинско значење не е само да биде жена, туку исто така да се има и дава квалитет. Мислам дека во општествата како што е Албанија, кои поминале низ драматични трансформации во текот на изминатите 20 години, зајакнување на позициите на жените ќе биде и ќе остане процес, тежок процес.
 SETimes: Албанија го покани српскиот претседател Борис Тадиќ да ја посети Тирана. Повратна информација од Белград?
 Харџи: Претседателот [Бамир] Топи упати покана до г-динот Тадиќ пред неколку месеци, во декември 2010-та година. За жал, дури и сега, немаме одговор. Јас мислам дека ќе биде најдобро за односите меѓу Албанија и Србија, да имаме одговор од кабинетот на претседателот Тадиќ во однос на поканата и времето на неговата посета на Албанија. Сепак, мислам дека има добра волја од двете страни, не само за оваа посета, туку и за другите приоритетни прашања за изминативе две до три години.
 SETimes: Во која фаза се односите помеѓу Албанија и Грција?
 Харџи: Односите меѓу Албанија и Грција, за нас, албанското министерство за надворешни работи, се многу добри. Ние се обидуваме да го задржиме трендот на посети, во последните 2 до 3 години ... [но тие се поретки во последно време] како резултат на финансиската криза во Грција. 
Но, беа одржани средби на ниво на претседатели и премиери во текот на овој период, како што беше средбата меѓу премиерот Сали Бериша и премиерот Јоргос Папандреу во ОН во 2010-та година.
Сите прашања во врска со нашите односи беа дискутирани, вклучувајќи ги и оние кои во одредени моменти [произлегоа повеќе од] ексцесите на медиумите отколку политиката или знак на заострување на односите меѓу двете земји. 
 SETimes: Што е со Црна Гора и Македонија?
 Харџи: Односите со Црна Гора се многу добри, топли и пријателски, како и со Македонија. Албанците што живеат во Црна Гора имаат релативно добар живот, со оглед на фактот дека Црна Гора прави добри чекори кон ЕУ. Албанците се добро застапени во владата на Црна Гора.
Ние имаме многу добри, одлични односи со Македонија. Сепак, прашањето на недостиг на соодветна имплементација на Охридскиот договор може да предизвика проблеми во иднина, не во односите меѓу Албанија и Македонија, но во односите меѓу Албанците и Македонците.
Секогаш кога зборуваме за албанско-македонските односи, ние ја нагласуваме важноста на целосното спроведување на Охридскиот договор. Се надевам дека изборите во Македонија ќе донесат нешто ново за македонската и албанската политичка сцена. Таму веќе се формирани коалиции. Албанија има сосема неутрален став во овој процес, затоа што ние не се занимаваме со внатрешните проблеми на Македонија и никогаш не сме сакале да бидеме дел од овие проблеми. 
 SETimes: Што е со Албанците кои живеат во Прешевската долина? .
 Харџи: Бројот на Албанци кои живеат таму се намалува, без огледа дали е станува збор за Мадвеѓе, Прешево или Бујановац. Ние може да зборуваме за само седум села кои остануваат во Медвеѓе. Во 1950-тите имало 70.000 Албанци. Повеќето од нив си заминаа поради војните што следеа по распадот на поранешна Југославија. Еден дел од нив заминаа за време или по војната во Косово, дел за време на или по борбите во Прешевската долина. 
Зборуваме за население кое се уште не се образова на албански јазик. Сега во Медведеѓе има Педагошки факултет, но сеуште не целосно на албански јазик. Затоа Албанците од Прешевската долина се уште се принудени да се образоваат на албански јазик или во Албанија или во Косово. 
За жал, сеуште не е потпишан договор со Србија за меѓусебно признавање на дипломите, нешто ние го побаравме во 2002-та година. Таквиот договор ќе овозможеше дипломите кои Албанците од Прешевската долина ги стекнуваат во училиштата во Албанија да бидат признаени во Србија и тие ќе можеа да се вработуваат врз основа на тие дипломи. Треба да тргнеме од основните работи, кои се во директен допир со секојдневниот живот на луѓето. 
 SETimes: Колку опозициските протести во Тирана од 21-ви јануари - на кои четири демонстранти ги загубија животите - му штетат на имиџот на Албанија?
 Харџи: Ако тоа прашање ми беше поставено на 22-ри јануари, или на 10-ти февруари или дури на крајот на февруари, јас ќе одговорев - како што и одговорив тогаш - дека имиџот беше многу нарушен. Денес размислувам поинаку. Мислам дека Албанија конечно успеа да докаже дека таа е уште една европска земја, како и сите други европски земји, кои во одредени моменти можат да имаат политички или општествени ексцеси, од различни причини. Во Албанија, ексцесот беше политички, предизвикан од страна на опозицијата, но Албанија покажа дека може да се справи со тоа. 
