14/02/2012
Дражен Ремиковиќ за Southeast European Times во Бања Лука -- 14.02.12
И покрај возбудата околу сараевската премиера во вторник вечер (14-ти февруари) на филмот „Во земјата на крвта и медот“, во режија на Анџелина Џоли, српскиот ентитет на Босна и Херцеговина (БиХ) нема да го прикаже филмот поради „недостатокот на интерес кај јавноста“.
Дистрибутерот на филмот, Владимир Љевак, рече дека не мисли оти филмот на Џоли ќе привлече профитабилна публика во Република Српска (РС) бидејќи ги претставува Србите како насилници.
Филмот зборува за трагичната љубов меѓу Србин и Бошњачка за време на конфликтот во БиХ во 1990-тите. Истиот имаше ограничена премиера во декември во БиХ, а сега се прикажува на глобално ниво. Во Југоисточна Европа, истиот беше премиерно прикажан на 23-ти февруари во Србија, а на 24-ти февруари во Турција.
Владимир Љевар, директор на кино Палас -- најголемото кино во РС -- потврди дека филмот нема да се прикажува во ентитетот, бидејќи, како што тој вели, има „многу мал интерес од публиката“. Тој изјави за SETimes дека го гледал филмот.
„Ако ме прашувате за квалитетот на филмот, можам да ви кажам дека веќе подолго време не сум гледал полош филм. Студент на прва година на режија во Академијата на Бања Лука би ја завршил подобро работата. Но, сакам да истакнам дека причините за неприкажувањето на филмот се само поради недостатокот на интерес. Ништо друго“, рече Љевар за SETimes. 
Министерството за образование и култура вели дека немаат информации за тоа што се прикажува во кината. 
„Министерството никогаш не забранило прикажување на ниту еден филм во РС. Законот за кинематографија не ни дозволува никакво влијание врз бизнис одлуките на дистрибутерите на филмови во РС. Според тоа, ние немавме никакво влијание врз одлуката филмот да не се прикажува“, рече за SETimes портпаролката на министерството, Бранка Рогач.
Граѓаните на РС имаат различни реакции.
Никола Гацо (28) живее во Источно Сараево, во РС, и вели дека филмот е провокативен и направен да предизвика тензии во БиХ.
„Одвратен е. [Џоли] не знае ништо за оваа земја. Приказната која е против Србите е веќе кажана илјада пати, така што ова не е ништо ново. Слушнав дека филмот не заработил ни цент. Тоа зборува сé. Да беше добар филм, луѓето ќе го гледаа“, рече Гацо за SETimes. 
Гордана Томиќ (31) од Бања Лука изјави за SETimes дека воопшто не е заинтересирана за филмот. 
„Мислам дека луѓето во РС и БиХ имаат доволно проблеми кои се многу посериозни отколку еден филм. Не сум го гледала филмот -- и немам намера да го гледам -- бидејќи мислам дека е тотално непотребно“, истакна Томиќ.
Но, Мања Керезовиќ (34) од Бања Лука вели дека го гледала филмот и дека настаните изгледаат реално.
„Не знам што е цела таа врева за овој филм. Филмот е сосема нормален, можеби малку трагичен за мој вкус, но реалистичен и предупредувачки. Сигурно ќе им го препорачам на моите пријатели“, рече Керезовиќ за SETimes. 
Но, филмот на Џоли имаше еден вид премиера во РС во неделата. Ана Видовиќ од Приедор го прикажа филмот во својот стан. Таа покани луѓе преку нејзината Фејсбук страница.
„Одлучив нелегално да го преземам филмот и да направам премиера бидејќи стана очигледно дека живееме под „Диктатурата на национализмот“. Ова беше мал придонес за борбата против најголемата досега цензура во нашата држава, а особено во РС“, напиша Видовиќ на нејзината Фејсбук страница. 
