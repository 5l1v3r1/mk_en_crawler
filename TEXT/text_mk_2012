21/03/2005
(Блиц - 21/03/05; Ројтерс, Радио Б92, Бета - 20/03/05; AП, ЕУ, Српска влада - 18/03/05)
Шефот за безбедност на ЕУ, Хавиер Солана, оваа недела треба да се состане со српските водачи. Брисел се движи кон завршување на клучната проценка на подготвеноста на Србија и Црна Гора за градење на поблиски врски со Унијата.
Српскиот претседател, Борис Тадиќ, в понеделник (21-ви март) ќе престојува во еднодневна посета на белгискиот главен град. Неговиот состанок со Солана „ќе обезбеди можност за разговори во врска со политичката ситуација во Србија, европската перспектива на Србија и Црна Гора и ситуацијата во Косово“, како што се вели во соопштението од канцеларијата на Солана во петокот. Во разговорите се очекува и учество на комесарот за проширување на ЕУ, Оли Рен. 
Помеѓу прашањата за кои Солана ќе разговара со српскиот премиер Воислав Коштуница за време на неговата посета на Брисел во вторник ќе бидат и напредокот на Србија во исполнувањето на обврските кон ЕУ и нивото на соработка со Меѓународниот кривичен трибунал за поранешна Југославија (МКТЈ). Се очекува Коштуница да се состане и со Рен. 
ЕУ би требало да објави физибилити студија за напредокот на Србија и Црна Гора на крајот на март. За Брисел да ги започне разговорите за Договор за стабилизација и асоцијација (ДСА), прв чекор во процесот на интеграција во ЕУ, со Белград, потребна е позитивна оценка. 
Целосната соработка со МКТЈ претставува клучен предуслов што сите земји вклучени во балканските конфликти во 1990-тите мора да го исполнат за да одат напред по тој пат. 
Во неделата српската Влада го објави претстојното предавање на уште еден осомничен за воени злосторства, најново во серијата предавања во изминативе недели. 
Генералот на босанските Срби, Винко Пандуревиќ, обвинет за геноцид во врска со масакрот во Сребреница во 1995 година, наводно ќе се предаде в среда. Тој ќе биде осмиот обвинет што доброволно му се предава на Хашкиот трибунал во последниве два месеци. 
„Очекувам да го одржиме овој тренд на предавања“, изјави во неделата министерот за човекови права на Србија и Црна Гора, Расим Љајиќ. „Во следните две недели ние мораме да сториме сé што е во наша моќ за да ги убедиме Трибуналот и меѓународната заедница дека ќе ги исполниме сите наши обврски“, додаде тој. 
Поранешниот претседател на босанските Срби, Радован Караџиќ, и неговиот воен командант, Ратко Младиќ, веќе девет години се наоѓаат во бегство. Помеѓу 12-те обвинети кои обвинителите на ОН бараат Белград да ги уапси и предаде се и двајца поранешни високи српски генерали, Сретен Лукиќ и Небојша Павковиќ.
„Ако сакаме да добиеме позитивна физибилити студија на крајот од овој месец, генералите Павковиќ и Лукиќ мора да му се предадат на Хашкиот трибунал“, изјави во неделата министерот за надворешни работи на Србија и Црна Гора, Вук Драшковиќ, за дневниот весник Блиц. 
