29/12/2010
Од Клаудија Лутовска за Southeast European Times во Скопје -- 29/12/10
Поддржувачите на македонската медиумска организација се побунија откако нејзиниот сопственик беше уапсен минатата недела со неколку роднини и управувачи на претпријатието. Тие велат дека А1 телевизија и весниците поврзани со истата -- Шпиц, Време и Коха е рe -- се цел на власта од политички причини. 
„А1 телевизија има капацитет да продолжи со своето работење“, вети главниот уредник на редакцијата на А1, Младен Чадиковски.
Полицијата го притвори сопственикот Велија Рамковски на 23-ти декември, додека ги испитуваше обвинувањата за измама и организиран криминал. Исто така, уапсена е и неговата ќерка, брат и некои поранешни и актуелни директори на телевизиската станица. 
Во меѓувреме, објавена е потерница за синот на Рамковски, Хеди, кого органите на прогонот не можат да го лоцираат.
Полициската акција е дел од „Операцијата пајажина“, насочена против даночните затајувачи. Горан Трајковски, директорот на Управата за јавни приходи, обвинува дека Рамковски се стекнал со околу 17,5 милиони евра на сомнителен начин -- вклучително и со работење на фиктивни претпријатија -- и затаил 4,5 милиони евра за да избегне плаќање данок. 
„Неликвидни претпријатија без вработени издавале фактури за извршени услуги по енормни цени“, рече Трајковски. „Минималната сума што досега ја регистриравме е 54 милиони денари, од претпријатие без вработени и со блокирана банкарска сметка.“
Рамковски и неговата организација долго време се магнет за контроверзности, и не само поради наводната финансиска злоупотреба. „Очигледно е дека преку телевизискиот канал А1, се ширеше етничка омраза“, вели новинарот Антонио Сазовски, напаѓајќи го, како што смета, подбуцнувачкото известување на каналот.
Но, А1 тврди дека слободата на медиумите, а не наводната измама, е вистинската цел. Тие велат дека властите се решени да го замолчат медиумите кој честопати ја критикува владејачката партија ВМРО-ДПМНЕ, и владата што ја предводи.
Некои аналитичари велат дека властите не го запазиле предвидениот процес. „Очигледно е дека се прекршени човековите права бидејќи не се почитува презумпцијата на невиност, која е загарантирана со уставот“, вели Слаѓана Тасева, поранешна претседателка на антикорупциската комисија на Македонија. 
Mирослав Вујиќ, адвокат на притворените, изјави за медиумите дека полицијата не го информирала за апсењата како што е предвидено. 
„Ама баш ништо ... не укажува на тоа дека луѓето се обиделе да избегаат, за да биде издадена наредба за апсење“, рече тој.
Претседателот на скопскиот Основен суд 1, пак, рече дека процедурата е целосно законска. 
„Во текот на законскиот временски период за жалба, 24 часа, не се поднесени жалби за Велија Рамковски“, рече претседателката на судот Лидија Неделкова за SETimes. „Поднесени се само три жалби, за управникот на А1 ТВ и за двајца други управители, но Скопскиот суд 1 ги отфрли како неосновани.“ 
