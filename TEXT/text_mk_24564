09/12/2008
AНКАРА, Турција -- Мала бомба експлодираше во понеделникот вечер (8-ми декември), пред канцеларијата на владејачката Партија на правдата и развојот (АКП) во југоисточниот град Ван. Властите не објавија за евентуални повредени лица, рече гувернерот на Ван, Оздемир Чакачак. Експлозијата предизвика материјална штета и ги искрши прозорците на неколку блиски продавници. Никој не ја презеде одговорноста за нападот, кој се случи на првиот ден од муслиманскиот верски празник Курбан Бајрам. Терористичката Курдистанска работничка партија (ПКК) во понеделникот прогласи деветдневен едностран прекин на огнот, заради одбележувањето на празникот.
Исто така во понеделникот, турската армија објави дека петмина милитанти на ПКК им се предале на безбедносните сили во југоисточните провинции Хакари и Сирнак.
Во меѓувреме, во Париз започна судењето на 11 осомничени за наводни врски со локална младинска група поврзана со ПКК. Обвинетите, наводно, извршиле серија напади со запалливи бомби во турските кафулиња и културни локалитети во југозападна Франција минатата година. (Новинска агенција Анадолу, АП, Ројтерс, Прес ТВ, ЕФЕ, Хуријет, СНН Турк, НТВ - 08/12/08)
