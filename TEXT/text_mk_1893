12/10/2004
(Вашингтон пост, Њујорк Тајмс - 12/10/04; АП, Ројтерс, АФП, ВОА, Прес-служба на американските сили, Ромпрес - 11/10/04)
Започнувајќи ја посетата на Романија во понеделникот (11-ти октомври) американскиот секретар за одбрана, Доналд Рамсфелд, ја посети воздухопловната база на Црното Море, која, наводно, е изградена за да ја користи американската војска. И покрај тоа што до конечната одлука има уште неколку месеци, тим на американски експерти, најверојатно, ќе ја посети Романија подоцна оваа година со цел да разговара за ова прашање подетално. 
Во придружба на министерот за одбрана Јоан Мирчеа Паску, Рамсфелд ја посети воздухопловната база Михаил Когалничеану, во близина на пристаништето Констанца. Тој, исто така, направи обиколка и низ блиската армиска постројка, која моментно ја користи романската пешадиска бригада, но, најверојатно, наскоро ќе биде слободна. 
Kогалничеану беше користена како привремена база за околу 3.500 припадници на американскиот воен персонал за време на подготовките за почетокот на кампањата во Ирак на почетокот од 2003 година. Околу 7.000 американски војници, наводно, биле пренесени преку оваа воздухопловна база на пат до северен Ирак во почетните фази од војната. 
Соочен со новите моменти, американскиот претседател Џорџ В. Буш најави кампања за промена на американската воена политика претходно оваа година, преку користење на помали капацитети за обука и брзо распоредување во кризните области, наместо големи постојани бази како оние што моментно се користат во Западна Европа. Според овој план, 70.000 американски војници ќе бидат распоредени од Европа во Азија во текот на следните десет години. 
„Идејата на нашиот нов глобален став е опкружување на критичните точки, каде што бунтовниците наоѓаат засолниште, се цитира еден американски официјален претставник во понеделникот. 
Анонимен висок американски претставник за одбрана рече дека понудата на Романија ќе биде сериозно разгледана, бидејќи веќе се искористени над 3 милиони американски долари за надградба на воздухопловната база Когалничеану. 
„Ако дојдеме ваму ќе можеме да ја користиме како значаен полигон за обука“, Вашингтон пост го цитира официјалниот претставник. Капацитетите во Бугарија, додаде тој, најверојатно ќе одат во пакет со двете бази кои Романија ги нуди за воспоставување на американското присуство во Источна Европа. 
Секое обновено американско присуство во воздухопловната база Когалничеану или во соседната романска воена база, нема да повлече голем воена контингент, рече официјалниот претставник, туку претежно ќе значи ротација на војниците во и надвор од капацитетот за заеднички воени вежби. 
Експерти од американскиот Стејт департмент и американското Министерство за одбрана се очекува да ја посетат Романија и Бугарија во ноемви „за да ги разгледаат подробностите за тоа што, всушност, сакаме да направиме“, Њујорк тајмс цитира еден официјален претставник за одбрана. 
Запрашан дали се надева дека ќе биде постигнат договор, Паску рече: „Секако дека се надевам. Но, тоа не зависи од нас.“ 
За време на посетата на Романија, Рамсфелд ќе се состане со високи функционери, меѓу кои и со претседателот Јон Илиеску и премиерот Адријан Настасе, пред да присуствува на неформалниот дводневен состанок на министрите за одбрана на НАТО. 
Рамсфелд пристигна во земјата по кусата посета на Македонија, каде што предупреди дека референдумот за наодамна усвоените закони за децентрализација претставува „јасен избор помеѓу иднината во НАТО, во која ќе има стабилност и економски раст, или враќање во минатото“. Тој, исто така, потпиша договор за соработка со Македонија во спречувањето на ширењето на оружјето за масовно уништување. Според овој договор Скопје ќе добие 258.000 американски долари за опрема и обука. 
