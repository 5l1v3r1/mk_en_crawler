22/09/2009
Од Мањола Хала за Southeast European Times во Тирана – 22/09/09
Новиот албански кабинет, предводен повторно од Сали Бериша, положи свечена заклетва во четвртокот (17-ти септември), неколку часа откако парламентот му даде зелено светло. 
Пред да ја претстави агендата на владата, Бериша им се заблагодари на гласачите за поддршката „на патот на промените во земјата и остварувањето на сонот за ЕУ“. 
Во својот говор, тој истакна дека за земјата да се приближи до ЕУ потребни се економски и институционални реформи.
На состанокот, водачот на Социјалистичкото движење за интеграција (СМИ), Илир Мета, кој е моментно министер за надворешни работи и втор по командна одговорност, по Бериша, му се заблагодари на премиерот за „интегрирањето на главните цели на [СМИ] во новата програма“. 
Според Мета, реформи се потребни во социјалните служби, здравствениот систем и во образованието. Тој вели дека коалицијата е способна да ги спроведе тие промени. 
Освен тоа што ќе работат заедно во следните четири години, партиите се согласија да ги здружат силите и на локалните избори во 2011 година, и да работат заедно за реформа на Изборниот законик.
Новата влада е наречена Влада на интеграција бидејќи нејзината главна цел е интеграцијата во ЕУ. 
Само еден пратеник гласаше против новата влада, додека главната опозициска партија ја бојкотираше седницата во целост, поради сомневањата во врска со изборите на 28-ми јуни.
Наведувајќи ги нерегуларностите и изборниот фалсификат, најголемата опозициска партија, Социјалистичката партија (СП), ги опиша изборите како „неприфатливи за една земја-членка на НАТО“.
Пребројувањето на гласовите се одолговлече поради наводите на СП, но според финалните резултати, Демократската партија (ДП) и нејзините партнери освоија половина од 140-те места во парламентот. 
СМИ ги имаше клучните четири места, кои на ДП и беа потребни за победа. 
Социјалистите и нивните партнери освоија 66 места. 
Ова е втор последователен мандат за Бериша и неговата ДП.
