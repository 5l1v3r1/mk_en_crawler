12/12/2007
Tурскиот новинар со ерменско потекло Хрант Динк, кој беше убиен во Истанбул во јануари, е добитник на наградата Херој на слободата на светскиот печат, доделена во четвртокот (6-ти декември). Наградата претставува признание за значајниот придонес на Динк за слободата на печатот и говорот, соопшти Меѓународниот прес институт. Вдовицата на Динк, Ракел, ја прими наградата на церемонијата во Виена.
*** 
Бугарскиот писател Дончо Цончев ја доби наградата Хемус за балканска литература во саботата (8-ми декември). Наградата ја доделува Центарот за култура и книги од Југоисточна Европа. Организацијата има за цел зајакнување на регионалната соработка во дистрибуцијата на книги. 
*** 
Холивудскиот филм за бугарските медицински сестри кои беа осудени на смрт во Либија, па беа помилувани и на крајот се вратија во Бугарија, ќе биде премиерно прикажан на крајот од 2009 година, според соопштението од неделата (9-ти декември). Снимањето се очекува да почне на почетокот од 2009 година. 
*** 
Албанското Министерство за правда, заедно со директоратот за затвореници, во понеделникот (10-ти декември) организираше уметничка изложба со дела на затворениците. Изложбата го одбележа Меѓународниот ден на човековите права, потсетувајќи на заштитата на правата на затворениците во согласност со меѓународните стандарди. 
*** 
Концерт насловен како „Младост, демократија, интеграција“ се одржа во саботата (8-ми декември), Меѓународниот ден на младоста во Tирана. Концертот се одржа под покровителство на Министерството на туризам, култура, млади и спорт и премиерот Сали Бериша.
*** 
Српската фудбалска асоцијација во четвртокот (6-ти декември) го отпушти тренерот на репрезентацијата, Хавиер Клементе, откако тимот не успеа да се квалификува во финалните натпревари од Еуро 2008. Србија беше трета во Групата А од квалификациите, зад Полска и Португалија.
*** 
Романскиот филм „Калифорнија дриминг“ на покојниот режисер Кристијан Немеску го освои гран прито на Белградскиот авторски филмски фестивал, кој се одржува од 28-ми ноември до 4-ти декември во Белград. Немеску загина во сообраќајна несреќа во август 2006 година.
(Разни извори – 05/12/07-12/12/07) 
