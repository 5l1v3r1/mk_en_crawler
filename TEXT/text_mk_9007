24/08/2012
Светла Димитрова за Southeast European Times во Софија -- 24.08.12
Слободата на медиумите во Бугарија е во опаѓање во изминативе две години, посочуваат различни медиумски и демократски организации во последниве месеци. Ситуацијата предизвика загриженост кај меѓународните набљудувачи и официјални претставници, вклучително и Европската комисија (ЕК), која вети дека внимателно ќе ги следи настаните во оваа балканска држава.
Заменик-претседателот на ЕК, Нели Крос, којa е, исто така, комесар за дигиталната агенда и претседател за медиумската политика и регулатива на Комисијата, треба да присуствува на конференцијата за широкопојасен интернет во Софија во септември. Таа, исто така, се очекува да оствари разговори со бугарските власти и со претставниците на медиумскиот сектор во земјата.
Холандскиот комесар на овој состанок планира да го покрене прашањето за насилството и смртните закани против новинарите, потврди нејзината канцеларија во електронската порака до SETimes во четвртокот (23-ти август).
Заканите против бугарските новинари ја поттикнаа виенската Медиумска организација за Југоисточна Европа (СЕЕМО), претставништво на Меѓународниот прес институт, да изрази загриженост во два наврати за помалку од две недели.
Првиот случај беше на 3-ти август, по неуспешната истрага за пожарот кој го уништи автомобилот во сопственост на новинарката Лидија Павлова, која водеше истрага за двајцата најозлогласени мафијаши во Бугарија, Пламен Галев и Ангел Христов, попознати како „браќа Галеви“.
„Досега повеќето пријавени напади и закани против Павлова поминаа неказнето“, се вели во соопштението на набљудувачката група. Истото го цитира генералниот секретар на СЕЕМО, Оливер Вујовиќ, кој изрази надеж дека бугарскиот министер за внатрешни работи, Цветан Цветанов, „во соработка со Министерството за правда, повторно ќе ја отвори истрагата и дека сите извршители на различни напади против Павлова ќе бидат откриени и изнесени пред лицето на правдата“.
Само 10 дена подоцна, виенската набљудувачка група упати нов повик до властите во Софија да ги испитаат заканите против Спас Спасов, дописникот од Варна на онлајн дневниот весник Дневник и националниот неделник Капитал..
Спасов, кој испитува контроверзен градежен проект во црноморскиот пристанишен град Варна, доби пакет на 31-ви јули, со книгата „Уметноста на војната“ и посвета потпишана од Марин Митев, косопственик на ТИМ Холдинг, моќна економска група поврзана со проектот.
„Ако не можеш да им бидеш пријател или да ги победиш, подобро е да ги оставиш на мира“, се вели во посветата, а во пост-скриптумот се додава дека „Светот е мал и не може да се управува од Сингапур“.
Првиот дел се смета за очигледна закана за самиот Спасов, додека вториот се однесува на издавачите на весниците Дневник и Капитал..
„Ги повикувам бугарските власти да ги сфатат сериозно овие закани и да го испитаат нивното потекло. Новинарите мора да бидат заштитени и да работат во безбедна средина“, рече Вујовиќ на 14-ти август. „Во една демократија критичкото пишување мора да се прифати и новинарите и нивните семејства не можат да бидат предмет на закана.“
Заканите дојдоа во време на зголемени тензии меѓу Сојузот на издавачи на Бугарија и Новата бугарска медиумска група -- двата најголеми играчи во бугарскиот медиумски сектор.
Сојузот, претставен од Огњан Донев, сопственикот и генерален директор на најголемото фармацевтско претпријатие во Бугарија, Софарма, и поранешниот банкар Љубомир Павлов, се формираше во 2010 година, кога тие ги купија дневните весници Tруд и 24 Часа од германската медиумска група ВАЦ.
Новата бугарска медиумска група, која купи најмалку шест весници, како и софиските телевизиски канали ТВ7 и ББТ, е управувана од поранешната директорка на државната лотарија, Ирена Крастева. Нејзиниот син, Делиан Пеевски, е член на парламентарната група на Движењето за правата и слободите.
Конфликтот се продлабочи неодамна, кога публикациите на Сојузот наидоа на дистрибуциски проблеми, при што секој од нив упати обвинувања за сметка на другиот. Медиумите на Крастева објавија бројни написи за високите цени на лековите на Софарма, додека, за возврат, нејзините противници ја обвинија за нечесни практики.
Павлов и Донев, потоа, беа обвинети за перење пари во врска со договорот со медиумската групација ВАЦ. Тие подоцна беа обвинети и за други, неповрзани, финансиски кривични дела.
