18/08/2006
Од Balkanblogs за Southeast European Times – 18/08/06
Со декласифицираните досеја кои покажаа дека голем број познати личности во Романија некогаш соработувале со Секуритате на Николае Чаушеску, политичката сцена на земјата беше потресена. Еден блогер предупредува на можниот „лов на вештерки“. 
„Во моментов има само една возрасна категорија која може да се смета себеси за „чиста“ и која има право да критикува: луѓето на возраст до 40 години“, пишува Delice. Дури и таа генерација треба да биде претпазлива и да избрзува со заклучоците“, додава тој. 
„Мислите дека сте Господ и можете да одлучувате што значел еден ваков договор во тоа време за еден човек. Знаете ли како нашите родители биле убедувани да станат членови на Комунистичката младина и Комунистичката партија?“, прашува Delice. „Или како нашите дедовци и баби й поднесувале извештаи на Партијата?“ 
Бугарскиот блогер Boycho Kamenov се прашува дали досиејата на тајната полиција во неговата земја треба да бидат и понатаму проверувани за да се утврди дали поранешните информатори сега може да бидат на високи позиции во политичките партии или во владата. 
„Сосема е јасно дека прашањето на досиејата од времето на комунизмот и гнасните договори секогаш се покренува со цел да се предизвикаат промени во владата, наместо во обид да се открие вистината“, пишува тој. „Факт е дека оваа одлука мора да ја донесат луѓето на национален референдум, а не политичарите. Сите досиеја тогаш мора да бидат јавно објавени на Интернет за да може да бидат пристапни за секого. Ова ќе оневозможи исчезнување на досиејата.“ 
Соочувањето со минатото е, исто така, тема и на една друга дебата од насловите. Се појави нова видео-снимка со воени злосторства од конфликтот во Југославија и додека некои гледаат во ваквиот вид докази клуч за откривање на вистината, други сметаат дека е премногу вулгарна за политичка манипулација. 
Alias Damir смета дека видео-снимката укажува на еден непријатен факт -- дека воените злосторници и понатаму слободно се движат, честопати и во градовите каде што се извршени злосторствата. Можеби постојат уште многу снимки што допрва треба да го видат светлото на денот, вели тој. 
„Овојпат тоа се однесува на единици на АРБиХ и на хрватската армија. И покрај тоа што овие се индивидуални случаи, единиците и одредите за кои станува збор секако припаѓале на одредена команда, и извршителите ќе бидат најдени и најверојатно осудени во иднина. Злосторство е злосторство и -- без оглед на тоа кој го извршува -- извешителите мора да одговорат на ваквиот чин и да го казнат“, пишува тој. „Да живее правдата -- доаѓа бавно, но најчесто победува.“ 
Пишувајќи од Србија, Milic i Milic имаат спротивен став. „Преплавени сме со неодамнешната згасната продукција на балкански воени злосторства“, пишуваат тие. Со злосторствата од сите страни кои сега се гледаат на видео-снимките, тврдат блогерите, документацијата едноставно обезбедува храна за националистите кои сакаат да минимизираат едни злосторства, а да истакнат други. 
„Покрај тоа што постхумано ги подрива жртвите и дополнително ги повредува нивните блиски, како и нивните сонародници, [ова] е тешко и за оние кои, пред сé, се грижат за задоволување на правдата, казнување на злосторствата и воведување на механизам за локална, регионала и меѓународна превенција“, вели Milic i Milic. 
На друга тема, на албанскиот блог shekulli  имаше жива дискусија за и против, во врска со авторските права во дигиталната ера. Во некои случаи, тврди Фјодор Зотаи, нелегално преснимените холивудски филмови се прикажуваат на албанските телевизии пред да бидат и официјално промовирани. 
„Се чини дека се соочуваме со ситуацијата од пред неколку години, кога сите телевизиски станици емитуваа крадени програми“, вели тој. 
Тоа е точно, вели еден коментатор, но кој се жали? Пиратството, на крај на краиштата, значи евтина забава. Друг вели дека нема потреба Албанците премногу да се грижат за проблемите на „далечните холивудски претпријатија“. 
Fjodor Zotaj одговара: „Ако не го почитуваме законот во една или друга насока, ние нема воопшто да го почитуваме. Законот е закон и не треба да се прекршува, без оглед дали малку или многу се прекршува.“
