29/10/2004
(Разни извори -- 28/10/04 - 29/10/04)
Првиот досега устав на ЕУ беше потпишан во Рим во петокот (29-ти октомври), скоро половина век по покренувањето на процесот на европската интеграција. Шефовите на држави и влади и министри за надворешни работи на 29 европски земји се собраа во италијанскиот главен град на историската церемонија во Ренесансната палата на ридот Капитолине. 
Настанот се случи под силно обезбедување, при што околу 7.000 полицајци и обезбедување, наводно, биле ангажирани во напорите за заштита на европските високи функционери од евентуален терористички напад. Како што објави БиБиСи, над центарот на Рим за време на тричасовниот свечен чин била воспоставена зона за забранети летови, поддржана од ескадрила борбени млазни авиони Ф-16. 
Спогодбата и Финалниот акт со кој се воспоставува Уставот на Европа беа потпишани од страна на 25 земји-членки на ЕУ. Финалниот акт го потпишаа земјите-кандидатки: Бугарија, Хрватска, Романија и Турција. 
Уставот на ЕУ заменува најголем број од постојните спогодби, но не и националните устави на земјите-членки. Неговата примарна цел е рационализација на институциите на ЕУ, со што на Европа ќе й се даде поостар профил на меѓународната сцена и ќе се забрза процесот на донесување на одлуките со обезбедување на едноставни гласачки правила во блокот што се проширува. Тоа ќе й обезбеди на Унијата претседател, избран со мандат од двеипол години, со можност за реизбор, како и министер за надворешни работи кој ќе ја претставува на светската сцена. 
Уставот мора да биде ратификуван од секоја од 25-те земји-членки во текот на следните две години за да може да стапи на сила во ноември 2006 година, според закажаното. Германија и Италија објавија дека ќе ја ратификуваат спогодбата преку парламентарните процедури. Но, неколку земји, меѓу кои и Велика Британија, Шпанија и Полска, одлучија да го стават на референдум. Тоа ја зголемува можноста за негово отфрлање, особено во Велика Британија каде што евроскептицизмот е многу раширен. 
Министрите за надворешни работи на ЕУ, според британскиот дневен весник <I>Фајненшал тајмс</I>, веќе започнаа да ги разгледуваат опциите во случај уставот да биде одбиен од страна на една или повеќе земји-членки. Со декларацијата приклучена на спогодбата задачата за подготвување на план „Б“ му се доделува на Европскиот совет на водачи на ЕУ. 
Барајќи од водачите на ЕУ да й дадат шанса на спогодбата и да избегнат поднесување на амандмани откако ќе биде потпишана, поранешниот француски претседател Валери Жискард д` Естењ, кој ја предводи експертската група што го подготвуваше уставот, рече дека ова претставувал единствен можен текст во тоа време. 
„Сакам да кажам дека не е совршен, но можеше да биде подобар“, се цитира д` Естењ во интервјуто што го даде пред чинот на потпишување. „Тој мора да биде прифатлив за 25-те земји-членки, големите, малите, новите и старите, кои ќе потпишат утре. Само една од нив да каже „не“ и нема да има устав.“ 
