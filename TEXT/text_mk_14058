16/02/2006
САРАЕВО, Босна и Херцеговина (БиХ) -- Високиот претставник Кристијан Шварц-Шилинг во средата (15-ти февруари) ги повика властите во БиХ веднаш да продолжат со плановите за реформа на регистрирањето на гласачите, навреме за општите избори наесен. БиХ работи на воспоставувањето на Систем за заштита на идентификацијата на граѓаните, со кој гласачите ќе бидат автоматски регистрирани преку базата на податоци. Ова се очекува да го поедностави процесот на регистрација и да го зголеми одѕивот. 
Во другите вести, членовите на трипартитното претседателство на БиХ во средата се состанаа со министерот за одбрана, Никола Радовановиќ, за да направат преглед на динамиката на реформите, како и на мерките што треба да се спроведат оваа година. До 30-ти јуни претседателството мора да ја објави одлуката за новата големина, структура и локација на вооружените сили на БиХ, во согласност со стандардите на НАТО. (Независне новине, Дневни аваз - 16/02/06; извори на ОХР, Фена - 15/02/06)
