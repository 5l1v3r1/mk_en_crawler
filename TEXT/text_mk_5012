11/09/2009
(EурАктив - 11/09/09; AП, Ројтерс, ДПА, Софија ечо, Новините, Дневник, Медиапул, Europe.bg, бугарска влада - 10/09/09)
Европската комисија (ЕК) наскоро ќе го разгледа предлогот за доделување 300 милиони евра дополнителен надоместок на Бугарија, за затворањето на единиците на нејзината нуклеарна централа Козлодуј, изјави во четвртокот (10-ти септември) претседателот на комисијата, Жозе Мануел Баросо. 
Ако иницијативата биде одобрена од сите 27 членки на ЕУ и Европскиот парламент (ЕП), парите ќе й бидат на располагање на Софија во текот на следните четири години, изјави тој за новинарите во Брисел, по разговорите со бугарскиот премиер Бојко Борисов. Но, тоа можеби нема да биде лесно, предупреди Баросо, наведувајќи ги буџетските ограничувања со кои се соочува ЕУ поради светската економска криза. 
За време на своите разговори за пристапување со ЕУ, Бугарија се согласи да затвори четири од шесте нуклеарни реактори во Козлодуј од безбедносни причини. Првите единици беа затворени во 2002 година, а вторите две -- набргу откако земјата пристапи во ЕУ во јануари 2007 година. Бугарија досега доби 550 милиони евра надоместок за затворање на единиците 3 и 4. 
Наведувајќи ги сличните финансиски договори со Литванија и Словачка, кои, исто така, ги затворија своите нуклеарни реактори пред да пристапат во блокот во 2004 година, Баросо рече дека ЕУ мора „да обезбеди исто ниво на помош“ како и за другите членки во слични ситуации. 
„Верувам дека ова е важен сигнал на европската солидарност и нашата решеност да ги третираме еднакво сите држави“, рече тој. 
Борисов се состана со Баросо на вториот ден до својата прва официјална посета на Брисел, откако ја презеде функцијата на 27-ми јули. Неговата десничарска партија Граѓаните за европски развој на Бугарија (ГЕРБ) ги порази владејачките социјалисти на изборите претходно тој месец. 
Во изјавата по состанокот, Борисов рече дека Бугарија бара мислење од ЕУ за нејзините заеднички енергетски проекти со Русија. Минатата година претходната влада потпиша серија договори со Русија -- за изградбата на втората бугарска нуклеарна централа во Белене, како и за нејзиното учество во гасоводот Бургас-Александрополис и гасоводот Јужен тек.
Ројтерс го цитираше Баросо дека ЕУ ќе ја разгледа можноста да й понуди заем на Бугарија за проектот Белене; изградбата е можно да чини 6 милијарди евра.
„Сакаме Бугарија да биде интегрален дел од енергетскиот пазар во Европа“, рече претседателот на ЕК. 
Една можност за изградба на централа може да биде да се побара од Европската заедница за атомска енергија (ЕУРАТОМ) да го кофинансира проектот, според изјавата на веб-страницата на бугарската влада.
Баросо во четвртокот, исто така, потврди дека ЕК ќе ослободи милиони евра земјоделска помош за Бугарија. Минатата година Бугарија го блокираше пристапот на Бугарија до финансиската помош на ЕУ во висина од скоро половина милијарда евра, вклучително и парите одвоени за земјата во рамките на земјоделската програма на блокот САПАРД, поради загриженоста од раширена корупција и сомневањата за измама во користењето на парите на европските даночни обврзници. 
Досега Бугарија доби финансиски средства во рамките на програмата САПАРД за спроведувањето на повеќе од 2.400 проекти во вредност од преку 406 милиони евра. Земјата се очекува да добие околу 80 милиони евра за други 321 проект, кои се веќе одобрени.
Истакнувајќи дека има 6,85 милијарди евра од структурните фондови што й се на располагање на Бугарија до 2013 година, Баросо ја истакна потребата земјата да го реши својот проблем со „апсорпциониот капацитет“.
