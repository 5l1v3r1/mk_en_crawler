06/10/2012
Анес Алиќ за Southeast European Times во Бања Лука -- 06.10.12
Групите за човекови права и малцинства во Босна и Херцеговина (БиХ) прогласуваат победа откако ги убедија властите да ги преформулираат прашањата на престојниот попис во земјата за попрецизно одразување на етничката и верската припадност на населението.
Законот за пописот беше усвоен во февруари под меѓународен притисок, по пет години политички преговори. Закажан за април 2013 година, истиот ќе биде прв попис во БиХ од 1991 година.
Но, невладините организации се спротивставија на ограничената природа на пописните прашања, кои тие рекоа дека ќе помогнат уште повеќе да се вкорени етничката политика и да се легитимизира дискриминацијата.
Невладините организации и меѓународната заедница тврдат дека три од 45 пописни прашања посветени на етничките карактеристики биле смислени да извлечат предусловени одговори.
Првичниот пописен лист ги ограничуваше одговорите на граѓаните во врска со етничкото изјаснување и ги маргинализираше оние кои би сакале да избегнат изјаснување по етничка или верска основа. Агенцијата за статистика на БиХ го измени пописниот лист минатиот месец, со цел да се овозможи поголема слобода на одговорите, овозможувајќи им на неверниците и агностиците да ги искажат своите ставови. Измените, исто така, ги зголемија опциите за мајчиниот јазик, дозволувајќи им на испитаниците да изберат повеќе од еден јазик.
„Изменетиот пописен лист ќе ги задоволи сите етнички групи и ќе ги поништи дискриминаторските елементи“, рече Зденко Милиновиќ, директор на Агенцијата за статистика, на прес-конференцијата минатиот месец. „Попишувачите, исто така, добија инструкции дека не можат да бараат од граѓаните да го искажат својот етнички и верски статус и дека тие прашања може да останат неодговорени.“
Аднан Хускиќ, член на Иницијативата за слободна декларација и предавач на сараевската Школа за наука и технологија, изјави за SETimes дека пописот е многу важен за етничките и верските малцинства во земјата и нивната политичка и јавна вклученост, но мора да обезбеди точна слика за етничката структура на земјата.
Хускиќ се спротивстави на претходниот пописен лист кој нудеше „oднапред дефинирани одговори“. Изменетиот пописен лист, рече тој за SETimes, „ги отстранува овие дискриминаторски претпочитања и им дава на граѓаните поголема слобода со повеќе опции за одговор“.
Дерво Сејдиќ, претставник на Ромскиот информативен центар Кали Сара, изјави за SETimes дека законот усвоен од владејачката коалиција е сé уште дискриминаторски против сите босански граѓани кои не се изјаснуваат себеси како Бошњаци, босански Срби или босански Хрвати и кои не говорат на еден од трите официјални јазици.
„Во суштина, во отсуството на притисок од локалните невладини организации и меѓународната заедница за измена на пописниот лист, се плашам дека властите немаше да направат никакви измени во текстот и пописот ќе дадеше искривена слика за босанското население“, рече Сејдиќ.
„Истиот ќе ја охрабреше и тековната поделба на БиХ во три главни групи, плус ,другите’.“
Во меѓувреме, властите најавија планови за одржување пробен попис овој месец. Првично, пробниот попис беше закажан за септември, но беше одложен поради локалните избори в недела (7-ми октомври). Резултатот од пробниот попис ќе влијае на одлуката на Меѓународната мониторинг комисија за тоа дали да ја советува босанската влада да го спроведе целосниот попис следниот април.
Но, босанските невладини организации и претставниците на ЕУРОСТАТ, канцеларијата за статистика на ЕУ, кои ја посетија земјата на почетокот од септември, сé уште размислуваат да извршат притисок за одложување на пописот.
Иако Хускиќ вели дека новиот пописен лист е позадоволителен, тој не е убеден дека БиХ е подготвена за нов попис.
„Сметам дека се брза и дека нема доволно време за да се направи соодветна подготовка“, рече тој. „Не сме имале попис 20 години, така што не сме имале можност, како другите земји во регионот и во ЕУ, да ги споредиме претходните резултати и да ги поправиме грешките. Националниот попис е многу чувствително прашање и ние не можеме да си дозволиме никакви грешки.“
Кога се одржа последниот попис во земјата во 1991 година, населението броеше 4,4 милиони жители, од кои 43 отсто беа Бошњаци, 31 отсто беа босански Срби и 17 отсто беа босански Хрвати -- многу од нив живееја во мешани општини.
Оттогаш се променија многу работи.
Фадила Мемишевиќ, претседателка на босанското претставништво на германското Друштво за загрозени народи, изјави за SETimes дека исходот може лесно да се предвиди.
„Пописот ќе покаже дека трите етнички групи на Босна живеат во етнички чисти меури“, рече Мемишевиќ.
„Мнозинството во ентитетот на Република Српска го сочинуваат босанските Срби, заедно со малцинството од околу 4 отсто Бошњаци и бошњачки Хрвати. Обратното е во другиот ентитет, Федерацијата на БиХ, каде што доминираат Бошњаците и босанските Хрвати.“
Скоро половина од населението во земјата беше раселено во периодот меѓу 1992 и 1995 година, за време на босанскиот конфликт. Многумина побараа безбедност во странство, но мнозинството беа внатрешно раселени. Неофицијалните проценки се дека денес во БиХ живеат 3,8 милиони луѓе.
Националниот попис е клучен за аспирациите на БиХ за интеграција во ЕУ и потпишувањето на Спогодбата за стабилизација и асоцијација, што претставува прв чекор кон членството во ЕУ.
