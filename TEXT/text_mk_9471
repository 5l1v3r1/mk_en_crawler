28/12/2012
Горан Трајков за Southeast European Times во Скопје -- 28.12.12
Македонскиот Уставен суд одби да ја укине одредбата која й oвозможува на дијаспората да избира тројца претставници во парламентот, што претставува победа за сé поважниот сегмент од гласачите.
На изборите во 2011 година за првпат беа предвидени места во парламентот за претставниците на македонските граѓани што живеат во странство -- по еден од Европа/Азија, Северна/Јужна Америка и Австралија/Азија.
Противниците тврдеа дека дијаспората има ограничен пристап до локациите за гласање. Од околу 500.000 македонски граѓани што живеат во странство, 7.213 беа регистрирани гласачи, а 4.088 кои дале глас. Гласачите требаше да дојдат во една од 55-те македонски амбасади или конзулати.
Дијаспората е сé поважна економска сила во Македонија, при што девизните дознаки се искачија од 557 милиони евра во 2003 година на 1,4 милијарди евра во 2011 година, според Народната банка на Република Македонија.
„Многу ми е драго што Уставниот суд уште еднаш ја потврди законитоста и легитимитетот на мандатот на претставниците на дијаспората“, рече Павле Саздов, претставник за Северна и Јужна Америка, заSETimes.
Милорад Мики Додевски, претставник за Австралија/Азија, рече дека одлуката потврдува оти дијаспората има „уставно и морално право на глас“.
Во 2011 година продемократската невладина граѓанска асоцијација МОСТ препорача ревидирање на регулативата со цел вклучување на гласање преку пошта или преку Интернет. Извршниот директор на МОСТ, Дарко Алексов, изјави за SETimes дека не го оспорува правото на дијаспората да гласа, но рече дека Уставниот суд треба да ги примени сличните препораки од страна на Венецијанската комисија на Советот на Европа и ОБСЕ/ОДИХР за гласањето да стане подостапно.
„Сегашниот систем е неефикасен и бара големи суми пари од буџетот да се трошат непотребно“, рече Алексов.
Саздов потврдува вели процесот на гласање во дијаспората бил „тежок“.
„Треба да ја разгледаме можноста нашите граѓани да гласаат по пошта или преку Интернет“, рече Саздов. „Тоа ќе биде одлична можност за нив бидејќи има различни околности зошто тие не можат да дојдат или не можат да се регистрираат како гласачи.“ 
Но, Саздов додава дека „Најголемата неправда што им е направена на нашите земјаци Македонци во дијаспората е фактот дека ниту една претходна влада не се посвети на вклучување на нашата дијаспора во социо-политичкиот живот во Македонија“. 
