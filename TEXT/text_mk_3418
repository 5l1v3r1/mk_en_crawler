14/11/2006
Од Влатко Вукотиќ за Southeast European Times во Бања Лука – 14/11/06
Босна и Херцеговина (БиХ) постигна ограничен напредок минатата година во своите напори за влез во ЕУ, според извештајот на Европската комисија објавен минатата недела. И покрај тоа што техничкиот дел од преговорите за Спогодбата за стабилизација и асоцијација (ССА) се очекува набргу да заврши, спогодбата не може да се потпише додека не бидат исполнети сите барања од Брисел. 
Главниот камен на сопнување и понатаму се полициските реформи. „Полициските реформи се основни. Ние очекуваме БиХ да и ги прифати и спроведе предлозите за полициските реформи на државната агенција“, рече шефот на Делегацијата на Европската комисија во БиХ, Димитрис Куркулас. 
Но, Република Српска (РС) се противи на некои елементи од реформите -- како што е укинувањето на министерствата за внатрешни работи на ентитетите и создавање на полициски окрузи надвор од линиите на ентитетите.
„Ако некој сака да ни наметне решенија, тогаш нам не ни е потребна ЕУ“, рече премиерот на РС, Милорад Додик. Владејачката партија на РС, СНСД, повика на референдум на кој граѓаните на ентитетот ќе одлучат дали полицијата на РС треба да биде укината. 
Извештајот на ЕК, исто така, го опфати и прашањето на јавниот радиотелевизиски сервис. Комисијата долго време јасно става до знаење дека ефикасен систем на јавниот радиотелевизиски сервис претставува услов за потпишување на ССА. Сепак, напредокот во врска со ова прашање е блокиран, овојпат поради барањата на хрватските политичари за телевизиски канал на хрватски јазик. 
Извештајот, исто така, повикува на забрзување на приватизацијата на државниот имот и спроведување на реформите во другите области.
Но, во извештајот се истакнува и значителниот напредок во исполнувањето на политичките критериуми. Јавниот сервис и судските реформи се, исто така, на вистинскиот пат, се вели во истиот. Очекуваното затворање на Канцеларијата на високиот претставник се смета за знак за напредокот во безбедноста и стабилноста. 
ЕК, исто така, ги пофали напорите за воспоставување на функционална пазарна економија. Ова е постигнато со воведување на данок на додадена вредност и континуирана фискална консолидација со висока стапка на економски раст. 
БиХ треба да добие зелено светло за почеток на преговорите за либерализација на визниот режим до крајот на оваа година, вели ЕК. До крајот нд 2007 година, треба да им стане многу полесно на босанските државјани да добијат виза за патување во земјите-членки на ЕУ.
ЕК, исто така, објави дека ќе продолжи да обезбедува финансиска помош за земјата. Во рамките на програмата КАРДС за 2006 година, 51 милион евра како предпристапна помош, й се доделени на БиХ. 
