10/10/2006
(AП, Ројтерс, СНН, ББС, Гардијан, Nine o'clock - 10/10/06; AФП, Интернешнал хералд трибјун, ВОА, РФЕ/РЛ, Ромпрес, ХИНА, Софиска новинска агенција, БНН, АНА-МПА, прес-центар на ОН, НАТО, Вашингтон фајл, британското Министерство за надворешни работи - 09/10/06)
Неколку балкански земји, меѓу кои и Бугарија, Хрватска, Грција и Романија, се придружија на меѓународната осуда за Северна Кореја, поради спроведувањето на нуклеарна проба во понеделникот (9-ти октомври). Овој индивидуален потег на нацијата го налути дури и нејзиниот најблизок сојузник, Кина. 
Грчкиот министер за надворешни работи, Дора Бакојани, рече дека нејзината земја го „осудува ваквиот провокативен потег, кој е спротивен на Спогодбата против масовното ширење на нуклеарното оружје, ја игнорира резолуцијата 1695 на Советот за безбедност и претставува закана за меѓународната стабилност, безбедност и мир“. 
Бугарското Министерство за надворешни работи, кое го повика амбасадорот на Северна Кореја во Софија за да побара повеќе детали, издаде соопштение во кое се вели дека пробата „претставува закана за меѓународниот мир и безбедност и сериозно ги поткопува напорите на меѓународната заедница за постигнување мирно решение за проблемот со нуклеарната програма на Северна Кореја“. 
Во Романија, Министерството за надворешни работи повика на меѓународни мерки за осигурување на глобален мир и стабилност. 
„Посветеноста на Северна Кореја на демонстрациите на сила со тестирање на нуклеарното оружје, безобѕирно ги прекршува ветувањата на Пјонгјанг за ослободување на Корејскиот полуостров од нуклеарното оружје, истовремено пркосејќи на постојаните повици на меѓународната заедница за мирно решение за регионалните безбедносни прашања“, рече министерството. Северна Кореја е сиромашна земја која треба да се фокусира на економскиот развој, новинската агенција ХИНА го цитираше хрватскиот претседател Стипе Месиќ. 
Никој не й се заканува на Северна Кореја денес и таа треба да го пренасочи својот нуклеарен потенцијал, додаде тој. 
Подземното тестирање, наводно, спроведено во севернокорејската провинција Хамгјонг, го детектираа сензорите во романските сеизмички станици Чеиа и Буковина, според новинската агенција Ромпрес. 
Големината на бомбата не беше одредена. Сепак, Русија објави дека приближната сила била помеѓу 5 и 15 килотони. 
„Оваа акција ги крши меѓународните норми за разоружување и неширење на оружјето за масовно уништување, како и сегашниот меѓународен мораториум за нуклеарните проби“, се вели во изјавата на генералниот секретар на ОН, Кофи Анан, што ја пренесе неговиот портпарол во понеделникот. „Истата ги отежнува регионалните тензии во и околу Корејскиот полуостров, и ја загрозува безбедноста како во регионот така и надвор од него.“
„Не се работи само за заканата по регионалниот мир и безбедност, туку тоа е закана и за светскиот мир и безбедност и ќе бара најсилна можна реакција од меѓународната заедница“, рече генералниот секретар на НАТО, Јап де Хоп Шефер, за тестирањето. 
Опишувајќи ја нуклеарната проба во понеделникот како „флагрантно и безобѕирно“ кршење на меѓународното мислење, кинеската влада изрази „цврсто“ противење и повика на соодветен одговор од ОН, кој ќе исклучува воена интервенција.
Во вторник Советот за безбедност треба да расправа за нацрт-резолуцијата со која се предвидуваат построги казнени мерки против Северна Кореја. Предложените мерки, наводно, вклучуваат спречување на трговијата со материјали поврзани со оружјето, ставање на целиот товар во и надвор од Северна Кореја под меѓународна инспекција, наметнување на замрзнување на каков било трансфер или развој на оружје за масовно уништување и забрана на увозот на луксузна стока. 
„Ние работиме на мерки кои ќе ја натераат Северна Кореја да зажали за она што го стори, и што е уште поважно, што ќе не штитат од она што го прави“, рече водечкиот американски преговарач со Пјонгјанг, Кристофер Хил. „Ние нема да прифатиме дека Северна Кореја, со своето население што гладува, може да се приклучи на нуклеарниот клуб. Ние ќе работиме напорно на тоа Северна Кореја да ја сфати цената на тоа.“
