07/10/2011
Линда Карадаку за Southeast European Times во Приштина -- 10.07.11
Косовскиот премиер Хашим Тачи го наведе организираниот криминал како главен проблем во северниот дел, во кој доминира српското население, и вети дека ќе му се спротивстави како на криминалот, така и на паралелните структури кои оперираат таму. Но, како што вели тој во интервјуто со дописникот на SETimes, Линда Карадаку, секое решение започнува со разговори меѓу шефовите на државите. 
 SETimes: Може ли Косово да започне дијалог со Србија за политичките прашања? Ако може, тогаш како, со кое меѓународно посредство? 
 Хашим Тачи: Ако дијалогот за политичките прашања значи можност да се дискутира политичкиот статус на Косово, тогаш траен одговор е НЕ. Ова се должи на неколкуте години дијалог и преговори меѓу Косово и Србија, со посредство на меѓународниот фактор за политичката состојба, кој заврши во 2007-та година, кога го добивме Сеопфатниоит план за конечниот статус на Косово предложен од посредникот на ОН, поранешниот [фински] претседател Ахтисари. 
Како последица на овој план, и во координација со меѓународната заедница, Косово ја прогласи својата независност, а денес функционира како независна и демократска држава, меѓународно прифатена од страна на најмоќните држави во светот. 
 SETimes: Во каков формат Косово ќе разговара со Србија за политичките прашања? Колкаво ниво на застапеност ќе има Косово во таков случај? 
 Тачи: Јас ја отфрлив можноста за политички дијалог за прашањата поврзани со статусот на Косово, неговиот територијален интегритет и внатрешното уставно уредување. Ние веќе имаме процес на дијалог, кој мислам дека е соодветен механизам за да се продолжи третирањето и решавањето на прашањата од заеднички интерес за двете земји. 
Но, ако се верува дека е време за да се заврши темното поглавје на односите Косово-Србија, и ако се побара симболична средба на лидерите на двете држави, јас би можел да придонесам за отворање на ново поглавје на мир и соработка меѓу двете држави. Ние, како државни лидери, имаме обврска да седнеме и си подадеме рака за помирување еден на друг, за доброто на заедничката европска иднина.
Но, таква средба, под било какви околности, не значи политички дијалог за затворените политички прашања. Сега е време минатото да биде затворено, а Косово и Србија како две независни држави да напредуваат кон евро-атланските интеграции. 
 SETimes: Се чини дека ситуацијата во северниот дел е се уште без конечно решение. Што мислите за конечното решение на овој проблем? 
 Тачи: Во северниот дел, не станува збор за крајни решенија или основни решенија. Северниот дел на Косово не може да се разликува од јужниот, источниот или западниот дел на Косово. Значи, северниот дел останува составен дел од територијалниот интегритет на Косово. Не постои дилема за тоа.
Проблемот лежи во фактот дека во овој дел од нашата територија, се толерира организираниот криминал, а српските структури кои делуваат нелегално во Косово со непречено функционирање, постојано претставуваат закана и го повредуваат државниот суверенитет на Косово. Зошто беше дозволено ова да се случува повеќе од една деценија? Причините се многу, но ниту една од нив не е одржлива.
Затоа, владата на Косово презеде конкретни активности да стави крај на организираниот криминал, шверцот, како и да ги растури нелегалните структури на Србија кои делуваат во Косово. Оваа наша акција не е лесна и бара многу работа и време. Сепак, правото е на наша страна и ние ќе победиме. 
Освен тоа, нашите одговорни операции уживаат силна поддршка од целата меѓународна заедница, бидејќи тоа се акции во служба на воспоставување на владеењето на законот и редот, афирмација на територијалниот интегритет на нашата држава.
 SETimes: Како ќе постапите со проблемот со локалните Срби во северниот дел? Изјавивте дека имате контакти со нив. 
 Тачи: Ние мора да бидеме многу трпеливи и да имаме разбирање за сомнежите и мешаните чувства на граѓаните на српската заедница кои живеат во северниот дел на Косово во однос на нивниот пристап кон нашите институции. Се работи за наши граѓани кои 12 години беа залажувани од страна на Србија во различни форми.
Во повеќето случаи, нив им се заканувале, биле заплашувани и принудени да работат за интересите на Србија, а не за нивните интереси. Со години, тие се неправедно лишени да погледнат кон иднината, и наместо тоа, нив им беше понудена темната перспектива на организираниот криминал, предводен од одредени поединци на сметка на мнозинството. 
Од ова, тие не добија ништо. Тие само станаа посиромашни, а нивните животи изгледаат безнадежно се додека тие не бидат ослободени од организираниот криминал. 
И тука доаѓаме до токму клучната улога на косовската влада. Ние, секој ден, сè повеќе и повеќе, ја ограничуваме можноста обичните криминалци и понатаму да го тероризираат населението кое живее таму. Кругот на организираниот криминал ќе почне да станува сè помал и помал, бидејќи подготвеноста на граѓаните за нормален живот се зголемува.
Со промена на оваа ситуација, ние ќе ги зголемиме нашите инвестиции во северниот дел и ќе создадеме услови за нормален живот, без страв. Кога тоа ќе се случи, ние ќе се погрижиме да формираме нова општина северна Митровица, и да организираме слободни избори, не само за оваа нова општина, туку и за постојните општини во северниот дел на Косово. 
Само демократската застапеност на Србите што живеат во северниот дел е гаранција дека тие ќе можат да се интегрираат во косовските институции како нивните браќа кои живеат во другите делови на Косово -- без разлика дали во јужниот, источниот или западниот дел. 
 SETimes: Кои се идните чекори на косовските власти во северниот дел? Ќе бидете ли дел од идните акции или тоа е целосно оставено во рацете на КФОР и ЕУЛЕКС?
 Тачи: Косово е независна и суверена држава и не е ничијата земја. Нема ништо посебно за следните чекори кои ќе бидат преземени од страна на владата на Косово. Нашите чекори во северниот дел се исти како и чекорите кои можеа да бидат преземени од страна на САД или која било европска држава.
Значи, тие се чекори за воспоставувањето на редот и законот и нормализација на животот на нашите граѓани. Нормално, сите наши активности се координирани со меѓународните фактори кои се присутни во Косово, ЕУЛЕКС и КФОР, се додека овие мисии продолжат да бидат присутни во рамките на нивните овластувања. 
За нас, соработката е голема предност и во никој случај не претставува пречка. Косово, како независна и демократска држава, ги прифати вредностите на западната цивилизација и ние сме горди што станавме дел од демократскиот свет.
