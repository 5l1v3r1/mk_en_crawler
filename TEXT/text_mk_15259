30/05/2006
БРИСЕЛ, Белгија -- ЕУ ќе започне одделни преговори за Спогодбата за стабилизација и асоцијација со Црна Гора - откако ќе прогласи независност - рече во понеделникот (29-ти мај) комесарот за проширување, Оли Рен. Тој, сепак, предупреди дека републиката не треба да очекува „покус пат до Европа“ и ќе мора да ги исполни сите потребни услови. Рен, исто така, ја повика Црна Гора да го зголеми својот административен капацитет и да ја засили борбата против корупцијата и организираниот криминал. Црногорскиот премиер Мило Ѓукановиќ рече дека се надева оти Подгорица ќе може да ги исполни стандардите на ЕУ за членство за неколку години. 
По состанокот со Ѓукановиќ, шефот за безбедност на ЕУ, Хавиер Солана, во понеделникот му честиташе на црногорскиот народ за резултатите на референдумот. „Високиот одѕив и масовниот меѓународен ангажман обезбедија целосен легитимитет на целиот процес. За нас прашањето на референдумот е затворено“, рече тој. Црногорските унионисти испратија писмо до Солана, во кое се жалат за нерегуларностите на гласањето на 21-ви мај. (International Herald Tribune - 30/05/06; ЕУ Обсервер, УПИ, АП, Ројтерс - 29/05/06)
