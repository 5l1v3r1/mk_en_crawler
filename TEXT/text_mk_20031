19/08/2007
АНКАРА, Турција -- Двајца мажи киднапираа авион на летот од Северен Кипар до Истанбул, но се предадоа откако пилотите го приземјија авионот во Анталија за полнење гориво во саботата (18-ти август). Според полициските власти, еден од мажите се обидел со сила да влезе во пилотската кабина, кажувајќи им на патниците и екипажот дека е член на Ак каеда и дека има бомба. Киднаперите сакале да бидат однесени во Техеран, но пилотите слетале во Анталија бидејќи немале доволно гориво. 
Веднаш штом слетал авионот, 136-те патници и пилоти излегле од авионот користејќи ги излезите за вонредна состојба. Двајцата осомничени успеале да задржат четворица патници и двајца членови на екипажот додека преговарале со властите. Полицијата ги идентификуваше киднаперите како Мехмет Решат Озлу, турски државјанин, и Момен Абдул Азиз Талик, Палестинец со сириски пасош. (Ројтерс, АП, АФП, новинска агенција Анадолу, Хуријет, ДПА, Дојче веле - 18/08/07)
