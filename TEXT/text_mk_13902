19/03/2006
САРАЕВО, Босна и Херцеговина (БиХ) -- Најголемите политички партии во земјата во саботата (18-ти март) постигнаа согласност за уставните реформи, кои ќе ја подобрат ефикасноста на централните институции. Таквите реформи се предуслов за поблиски врски со ЕУ. Водачите на седумте главни владејачки и опозициски партии се согласија да ја зајакнат седумчлената централна влада со додавање на две нови министерства и овластување на премиерот да ги отпушта членовите на владата. Тие, исто така, се согласија да се формира намален парламент. Тричленото претседателство ќе биде заменето со еден претседател и двајца заменици, кои ќе ги избира парламентот. 
Високиот претставник Кристијан Шварц-Шилинг го опиша договорот како прв значаен чекор на долгиот пат кон воспоставување на ефикасни и функционални државни институции. САД одиграа клучна улога за време на преговорите. (Независне новине, Дневни аваз - 19/03/06; AФП, ПБС БиХ, РТРС, НТВ Хајат - 18/03/06)
