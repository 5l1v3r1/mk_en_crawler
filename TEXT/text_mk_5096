13/10/2009
Од Пол Чикои за Southeast European Times во Букурешт -- 13/10/09
Романците беа воодушевени кога Нобеловиот комитет во петокот (8-ми октомври) објави дека германската авторка со романско потекло -- Херта Милер -- е избрана за добитничка на овогодинешната Нобелова награда за литература.
Милер е избрана за нејзиното дело во кое го опишува животот во Романија за време на комунистичкиот режим на Николае Чаушеску. Кралската шведска академија на науките ја опиша како писателка „која, со концентрација на поезијата и искреност на прозата, ја прикажува ситуацијата на оние што се лишени од права“. 
„Толку сум изненадена што сé уште не можам да поверувам“, рече Милер. 
Еден ден по соопштението на Нобеловиот комитет, Милер ја минимизираше секоја можна поврзаност помеѓу наградата и 20-годишниот период од падот на Берлинскиот ѕид.
„Не мислам дека наградата има некаква врска со тоа, но она што го напишав има врска со комунистичкиот режим ... Според мене, комунизмот сé уште не завршил“, рече Милер.
Во нејзиното интервју за Нобеловиот комитет, Милер објаснува дека сé уште пишува за Романија бидејќи „литературата се раѓа онаму каде што има најголем степен на емотивно празнење. Поминав повеќе од 30 години од мојот живот под диктатура, и тоа беа пречките на кои наидував, јас не ги барав овие теми, туку тие ме бараа мене“.
Милер е попозната во Германија одошто во нејзината родна Романија. Сепак, набргу по соопштението на Нобеловиот комитет, романските медиуми побрзаа во селото на Милер, Натчидорф, во близина на Темишвар, да дознаат нешто повеќе за неа.
Родена во 1953 година, Милер се сеќава дека нејзиното село било целосно населено од Германци; таа научила романски дури како тинејџерка. Нејзината мајка била депортирана од страна на комунистичките власти во работнички камп во Украина. Милер страсно го опишува егзилот на романските Германци во советските работнички кампови во својата книга „Атемшаукел“, објавена претходно оваа година. 
Додека студирала, таа му се приклучила на кругот писатели на германски јазик, кои барале слобода на говорот -- идеал кој бил спротивен на доктрината на романскиот комунистички режим. По дипломирањето, Милер работела како преведувачка во едно индустриско претпријатие, но била отпуштена во 1979 година, откако одбила да стане информатор на тајната полиција, Секуритате. Потоа Милер постојано била малтретирана од режимот. 
Нејзината прва книга, „Надирс“ 1982, доби комунистичка цензура. „Критики и само критики, толку деструктивни критики што човек се прашува каква е користа од овие текстови“, пишува во агентскиот извештај на Секуритате.
Милер ја напушта Романија во 1987 година, кога режимот на Чаушеску го блокира објавувањето на нејзините книги. Оттогаш таа живее на Запад, каде што добива важни национални и меѓународни литературни награди, вклучително и Рикарда Хач (1987), Клист (1994) и Џозеф Брајтбах (2003), наградата Аристеон (1995) и меѓународната Даблинска награда за литература ИМПАК (1998).
Милер досега трипати била номинирана за Нобелова награда во име на Германија, од 1999 година. „Репресивното танго“, „Пасош“ и „Состанок“ се меѓу најпознатите нејзини книги.
Ова е трета Нобелова награда што ја освојува личност родена во Романија. Георге Емил Паладе доби Нобелова награда за медицина во 1974 година и Ели Визел за мир во 1986 година.
