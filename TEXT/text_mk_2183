13/12/2004
(Dnevnik.bg - 12/12/04; АФП, Софиска новинска агенција - 11/12/04; Веб-страница на Американската амбасада во Бугарија, Ројтерс, АФП, Медиапул - 10/12/04) 
Американскиот амбасадор во Софија, Џејмс Пердју, го обвини бугарскиот судски систем поради неговата неспособност да го искорени организираниот криминал и да се справи со корупцијата. Во своето обраќање на судската конференција во петокот (10-ти декември) во Софија, американскиот дипломатски претставник беше особено критичен кон обвинителите, велејќи дека нивната моќ често се користи за политички цели. 
„Денес има сé поголема загриженост во Бугарија и надвор од Бугарија во врска со неспособноста на бугарскиот правен систем за ефикасна борба против организираниот криминал и намалување на нивото на корупција, особено во правниот систем“, рече Пердју. „Овие проблеми ги попречуваат инвестициите, го блокираат економскиот развој, ја задушуваат индивидуалната иницијатива, ги корумпираат или одвлекуваат младите луѓе и й носат на државата огромни загуби. 
Наместо да се обвинуваме и да си покажуваме со прст едни кон други, полицијата, судовите, инспекторите и обвинителите треба да ја споделат одговорноста поради неуспехот на правниот систем за правилно функционирање, рече Пердју. 
Неговите забелешки беа дадени неколку дена пред очекуваното одредување од страна на ЕУ на датумот кога Бугарија ќе ја потпише спогодбата за пристап. Бриселските официјални претставници предупредија дека влезот во Унијата, закажан за почетокот на 2007 година, би можел да биде одложен ако Бугарија не ги направи потребните реформи. 
„Организираниот криминал доминира во одредени сегменти од бугарската економија“, рече Пердју, истакнувајќи дека над 30 убиства поврзани со криминалните групи се случија откако тој ја презел должноста во Софија. „До денес ниту еден значаен водач на организираниот криминал не е ефикасно кривично гонет за ниту една ваква активност.“ 
Ниту еден поголем наркобос или фалсификатот не е изведен на суд и покрај огромните чекори кои ги презеде земјата за забрана на ширењето на дрогата и за откривање на операциите на фалсификување на пари, додаде тој.
„Како надворешен набљудувач не можам а да не видам како обвинителството ги користи своите ингеренции за безобѕирни политички цели, особено за заплашување на печатот или други кои ја изложуваат корупцијата на виделина“, рече Пердју, мислејќи на неодамнешните закани од страна на обвинителите дека ќе ја тужат Би-Би-Си за документарниот филм во кој највисокиот бугарски функционер за спорт, Иван Славков, се поврзува со корупција на највисоко ниво. 
Овој инцидент потсетуваше на „најмрачните денови на угнетување за време на Студената војна“ и може да му наштети на меѓународниот углед на Бугарија, како што рече Пердју. Ако обвинителите се подготвени да ја нападнат оваа голема меѓународна новинска организација поради изложувањето на корупцијата, запраша тој, тогаш што се подготвени да сторат против обичниот граѓанин? 
Барајќи од 1.600-те судии кои присуствуваа на конференцијата да преземат активности „за искоренување на организираниот криминал, спротивставување на корупцијата и консолидирање на владеењето на правото“, Пердју рече дека ова се прашања кои треба да ги решат јавните службеници и граѓаните. 
„Меѓународната заедница нема да одлучи како Бугарија ќе оди напред и со какво темпо ниту, пак, меѓународната заедница ќе обезбеди лесни решенија за проблемите кои ги нагласив“, додаде тој. 
