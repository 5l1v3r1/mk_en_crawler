27/12/2007
АНКАРА, Турција -- Воените авиони спроведоа нови бомбашки напади врз цели на Курдистанската работничка партија (ПКК) во северен Ирак рано во средата (26-ти декември). Началникот на Генералштабот во Анкара рече дека биле гаѓани осум герилски скривалишта, вклучително и пештерите што ги користеле курдските милитанти. Официјалните претставници на ирачките Курди рекоа дека рациите биле насочени против оддалечените области во покраината Дахук. Во прв момент немаше извештаи за евентуални жртви. Турските воздухопловни сили гаѓаат цели во северен Ирак трипати во рок од десет дена.
Исто така, армијата соопшти дека во судирите во турската покраина Сирнак во средата загинале шестмина бунтовници на ПКК. Петмина други биле убиени во вторникот. Турскиот претседател Абдула Ѓул рече дека Анкара е задоволна од разузнавачките информации што ги разменуваат со САД. Сепак, портпаролот на Белата куќа, Скот Станзел, рече дека Вашингтон сака Анкара да избегне евентуална голема акција која би го дестабилизирала северен Ирак. (Заман - 27/12/07; AФП, АП, Ројтерс, Сабах, Биает, Тркиш прес, НТВ - 26/12/07)
