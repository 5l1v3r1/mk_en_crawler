13/01/2006
Од Ерлис Селимај за Southeast European Times во Тирана -- 13/01/06
Албанската полиција и УНМИК во четвртокот (12-ти јануари) ветија дека ќе ги координираат активностите против организираниот криминал во Албанија и Косово. Договорот беше потпишан на состанокот во Тирана помеѓу директорот на албанската полиција, Бајрам Ибрај, и делегацијата на УНМИК, предводена од комесарот Каи Витруп. 
„Организираниот криминал во Албанија и Косово може да биде спречен и разбиен само со добра координација на полициските активности, како и со интензивна размена на информации во врска со криминалните елементи или групи кои се бараат од судските системи во Албанија и Косово“, рекоа учесниците во изјавата. 
Албанија и Косово го користат локалните и регионалните криминални групи за трговија со оружје, луѓе и наркотици, или како засолниште за оние кои бегаат од правните дејства, истакнаа Ибрај и Витруп. Според двајцата официјални претставници, соработката е особено потребна во обезбедувањето на границите, обуката на полициските сили, балистичките параметри и испитувањето на документите. 
„Новиот договор ги покрива прашањата поврзани со елиминирањето на криминалните групи, борбата против шверцот со наркотици, илегалната трговија воопшто, апсењето на лицата по кои се трага, како и подобрувањето на услугите на пограничните контролни пунктови“, рече Ибрај. 
Во рамките на разговорите во Тирана, исто така, беше потпишан и паралелен договор помеѓу албанската полициска академија „Арбен Зулуфтари“ и Полициското училиште во Косово.
Според албанскиот министер за внатрешни работи, Сокол Олдаши, „слабостите на полицискиот сектор се помеѓу главните проблеми со кои Албанија и другите земји во нашиот регион се соочуваат. Овие слабости создадоа поволен простор за организираниот криминал и нелегална прекуграничната трговија.“
Албанските власти неодамна презедоа голем број чекори за зајакнување на борбата против организираниот криминал, меѓу кои и промените во Директоратот за организиран криминал и предлагањето на специјална оперативна група.
