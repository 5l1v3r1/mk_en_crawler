04/04/2012
Енди Дабилис за Southeast European Times во Атина -- 04.04.12
Седејќи сам на валканата бетонска препрека на средината од плоштадот Омонија во близина на центарот на Атина, Виктор Очиаге (20), барател на азил од Гана, гледа наоколу да види дали е единствениот очигледен имигрант на местото каде што пред една недела се наоѓаа илјадници имигранти.
Тие не се тука, приведени од полицијата и распоредени во некој од 30-те притвори, вклучително и некористените воени бази кои државата ги подготвува за сместување на имигрантите без документи. Ова се случува пред изборите што ќе й дадат на Грција, која е зафатена од уништувачка економска криза, нов премиер. 
Владините претставници рекоа дека планот е задолжителен за да се исполнат барањата на ЕУ за невлегување на имигранти без документи. Но, критичарите рекоа дека чистката претставува предизборна тактика, бидејќи анти-имиграциските екстремистички партии имаат пораст на рејтингот на анкетите.
Очиаге рече дека полицијата долго време ги брка имигрантите. „Тие апсеа пред изборите. Тие се фашисти. Кога ќе ме видат, ме удираат“, рече тој за SETimes, држејќи во својата рака неколку метални парички и розова картичка од полицијата. Картичката е доказ дека е регистриран барател на азил -- редок статус во земја каде што само околу 1 во 10.000 апликации се одобруваат.
Многу имигранти во Грција се од Африка -- како и од Блискиот Исток, Ирак и Авганистан -- и се сместуваат во запуштената област на Плоштадот Омонија, каде што се затворени многу хотели, поради нивото на криминал. Многу Грци ги обвинуваат нив за тоа што некогаш атрактивната туристичка област се претвори во ротација на проституција, отворено растурање дрога и шверц на луѓе.
Грчката фондација за европска и надворешна политика (ЕЛИМЕП) проценува дека има околу 1,1 милион имигранти во вкупното население на Грција од 11 милиони. Се верува дека околу 400.000 се без документи.
Министерот за заштита на граѓаните, Михалис Хрисохоидис, рече дека морал да реагира бидејќи Грција се соочувала со отфрлање од Шенген зоната на ЕУ, која овозможува отворен пристап меѓу границите, освен ако земјата не ги надгледува посилно своите граници. Тој рече дека со толку многу илегални имигранти -- околу 57.000 беа регистрирани минатата година од страна на пограничната патрола на ЕУ, ФРОНТЕКС, што се обиделе да се прикрадат во Грција -- земјата е под силен притисок за справување со приливот.
Тој рече дека тие се апсат за да се проверат за евентуални здравствени проблеми и заразни болести, како и дека Грција ќе искористи 250 милиони евра од средствата на ЕУ за да изгради центри и да смести 30.000 имигранти. „Кој и да влезе [нелегално] во земјата, ќе биде примен љубезно и веднаш ќе му биде побарано да се врати дома“, рече Хрисохоидис на прес-конференција. „Освен ако се бегалци ... и во тој случај тие имаат свето право на азил.“ 
Професорот Томас Малутас, заменик-претседател на Националниот центар за социјално истражување во Атина, рече дека апсењето е ужасно.
„Тоа нема да реши ниту еден проблем“, рече тој за SETimes. „Секогаш кога една земја се обидува да реши социјални проблеми со полициска сила и притворање, вообичаено се создава поголема тензија, поголем конфликт и повеќе аргументи за екстремистичките партии.“
Градоначалникот Јоргос Каминис, како и другите градоначалници пред него, беше на удар да ја расчисти областа и полициската чистка се совпадна со неговата идеја за реновирање на градскиот центар. Полицијата, исто така, ги гони имигрантите што продаваат фалсификувана стока и ги избрка дивите станари на напуштените згради. 
Додека се движи низ Омонија, Јоргос Папајкоју (32), полицаец во грчки затвор, рече дека му е драго што толку многу имигранти се уапсени -- 500 само во еден ден неодамна. „Тие мора да ги испратат назад“, рече тој.
Тој рече дека има 2.400 затвореници таму каде што тој работи и според негова проценка, 2.000 не се Грци. „Тоа е добра идеја, но тие го прават ова за изборите“, рече тој за SETimes. 
Двете најголеми партии во Грција, конзервативците од Нова демократија и социјалистите од ПАСОК, со непријатност ја делат власта во коалициската влада формирана откако премиерот Јоргос Папандреу поднесе оставка пред пет месеци. Тоа се случи по две години протести, немири и штрајкови против мерките на штедење што ги побараа меѓународните кредитори, во замена за спасувачки заеми за потпомагање на пропаднатата економија. Партиите забрзано ја губат наклонетоста на гласачите и се толку очајни, што ги враќаат поранешните партиски членови што беа избркани поради неприфаќање на мерките на штедење.
Водачот на Нова демократија, Антонис Самарас рече: „Нашите градови се окупирани од нелегалните имигранти. Мораме да ги вратиме.“ Дури и на оние што се родени во Грција и се сега втора генерација граѓани, треба да им се преиспитаат правата, рече тој.
Кети Кехајојлу, претставник за јавни информации на високиот комесар на ОН за бегалци во Атина, изјави за SETimes дека нејзината канцеларија е загрижена оти барателите на азил може да се на ризик да бидат вратени во опасност.
Таа рече дека финансиската криза и присуството на толку многу странци во Грција создадоа емоционален проблем. „Во време на нестабилност, лесно е да се бараат жртвени јагниња; има плодна почва за радикалните и екстремистичките групи да ја искористат ситуацијата“, рече таа.
