12/01/2012
Светла Димитрова за Southeast European Times -- 12.01.12
Светската економска слобода опадна во 2011 година, објавија Фондацијата Херитиџ и Вол стрит џрнал во годишното истражување објавено во четвртокот (12-ти јануари), наведувајќи го големиот раст на владините расходи во многу земји, како клучен фактор. 
Грција, која спроведе бројни мерки на штедење за да избегне неподмирување на долгот, доживеа најголем пад на оценката во извештајот. Оваа балканска држава погодена од криза, изгуби 4,9 поени на скалата од 100 поени и влезе во групата на „претежно неслободни“ економии, и беше оценета како 119-та земја во светот според слободата на економијата. 
Економската слобода во седум други земји од Југоисточна Европа, исто така, се намали, според Индексот на економската слобода 2012. 
„Поткопувајќи ги тешко стекнатите придобивки во економската слобода во изминатите години, сé поголемиот товар на неразумното владино трошење во многу случаи ги надмина придобивките во економската слобода постигнати во другите области на политиката“, истакнуваат двете организации со седиште во САД.
Осумнаесеттото издание на индексот покрива 184 земји, оценувајќи ги нивните остварувања во четири широки области на економската слобода -- владеењето на правото, регулаторната ефикасност, ограничената власт и отворените пазари.
Истиот рангираше 179 од нив врз основа на нивните бодови за десет показатели: имотните права, слободата од корупција, фискалната слобода, владините трошоци, бизнис слободата, слободата на работната сила, монетарната слобода, трговската слобода, инвестициската слобода и финансиската слобода. 
Испитуваните економии добиваа оценки од 0 (најниска) до 100 (највисока) за секој од овие показатели и нивните севкупни поени ги одредуваа нивните индивидуални позиции на ранг-листата на Индексот. Хонг Конг се најде на врвот на ранг-листата, како и во сите 18 години откако се објавува индексот.
Извештајот ги класифицира земјите во пет групи: „слободни“ (оние со севкупни оценки од 80 или повисоки); „претежно слободни“ (70-79,9); „умерено слободни“ (60-69,9); „претежно неслободни“ (50-59,9); или „потиснати“ (под 50).
Во Југоисточна Европа, само Албанија и Македонија ја подобрија својата позиција на ранг-листата. Кипар доби највисока оценка во регионот, и покрај губењето на позицијата од 2011 година. Земјата беше рангирана на 20-тото место во светот, со вкупно 71,8 поени, и беше единствената земја во регионот што постигна рангирање како „претежно слободна“.
Седум други регионални земји -- Албанија, Бугарија, Хрватска, Македонија, Црна Гора, Романија и Турција -- беа класификувани како „умерено слободни“, додека Босна и Херцеговина (БиХ), Молдавија, Грција и Србија се во групата на „претежно неслободни“ економии.
Покрај Грција, економската слобода е намалена во Кипар, Бугарија, Хрватска, БиХ, Турција, Молдавија и Романија. Србија и Црна Гора останаа рангирани на истите позиции.
Фактот дека економската слобода е намалена во повеќето земји од ЈИЕ во текот на изминатата година е прашање „за сериозна загриженост“, според Џоел Ананд Сами, коосновач на Јадранскиот институт за јавна политика и Меѓународниот самит на водачи. 
Двете организации тесно соработуваат со фондацијата Херитиџ и Вол стрит џрнал уште од нивното основање во 2004 година, вклучително и во однос на засновањето на нивните заклучоци на економската слобода на јавноста, бизнисите и политичките водачи во регионот. 
Регионалниот пад на економската слобода првенствено се должи на два главни фактори. „Едниот е прашањето на владиното трошење и фискалната неодговорност, како и слабото регионално владеење на правото и заштитата на имотните права кои го поттиснуваат капиталот и создавањето нови работни места“, рече Сами за SETimes во четвртокот. 
„Целото прашање на слабото владеење на правото во регионот претставува сериозна загриженост не само за економската слобода, туку и за политичката слобода“, истакна тој. 
„За жал, она што го гледаме во Југоисточна Европа е дека реално нема транзиција од комунизам во пазарни реформи засновани на владеењето на правото. И затоа имате политичари со значително необјасниво богатство и имате судови кои се под политичко влијание, а токму тоа ја искоренува довербата меѓу инвеститорите како домашни, така и странски, кои не сакаат да го ризикуваат својот капитал во несигурни средини.“
Сами понатаму истакнува дека „земјите што не се посветени на реалните реформи, нивните граѓани и даночните обврзници ќе бидат на страната на губитниците“. 
