21/07/2012
Анес Алиќ за Southeast European Times во Сараево -- 21.07.12
Босна и Херцеговина (БиХ) останува една од неколкуте држави во светот без зборови за својата национална химна, додека политичарите се расправаат околу нејзините зборови од нејзиното усвојување пред 13 години.
Најново, босанскиот парламент на 3-ти јули ги отфрли стиховите предложени од неговата сопствена комисија. Некои сметаат дека комисијата од 11 члена, која ја сочинуваат етномузиколози, поети и политичари, ги потроши изминатите две години залудно и непотребно искористи околу 50.000 евра. Парламентот објави дека ќе назначи нова комисија за да ја продолжи работата -- која ќе потроши повеќе време и пари. 
„Никој не би бил посреќен од нас кога би ја пееле нашата национална химна“, рече Нено Сувашиќ, член на БХ Фанатикос, најголемата фудбалска навивачка група во земјата. 
Групата се реши за уникатен пристап, со цел да ја задоволат својата бескрајна желба да пеат. „Ја пееме старата“, рече Субашиќ. „Но, кога мелодијата и текстот не се совпаѓаат, не е исто.“
Во  конкурсот за избор на текст 2008 што го распиша комисијата, се бараше текст со кој сите Босанци можат да се идентификуваат. Од 339 пријавени, едногласно беше избран еден текст, како победник од страна на надлежната комисија, но, по отфрлањето од парламентот, потрагата продолжува.
Победничкиот текст, насловен како „Интермецо“ беше спој од двајцата финалисти; Душан Шестиќ, оригиналниот композитор на мелодијата, и Бенјаним Исовиќ, музичар од Сараево.
Фокусирајќи се на природната убавина на БиХ и споделената љубов кон земјата, текстот завршува со: „Одиме во иднината заедно“.
„Граѓаните се справуваат со егзистенцијални проблеми, кои им даваат на политичарите одврзани раце да го игнорираат усвојувањето на текстот на химната“, рече за SETimes психологот Срѓан Пухало.
Ако националната химна има текст, тоа би го подоброло имиџот на земјата во очите на нејзините граѓани и во странство, според Пухало, кој вели дека селекциониот процес е бавен поради тоа што не се вклучени граѓаните.
„Босанската политичка елита, имено босанските Срби и Хрвати, се обидуваат да ги задржат етничките поделби и тие не сакаат да инсталираат ништо што може да води кон создавање национален [босански] идентитет“, рече тој.
Како што стојат работите, кога ќе се свири химната без текст, босанските Хрвати, Бошњаци и оние од Република Српска, си пеат свои посебни текстови од своите минати химни. 
Со оглед на тоа што новата парламентарна комисија доаѓа од умерената Социјалдемократска партија (СДП), Сојузот на независните социјалдемократи (СНСД), најголемата партија во Република Српска, веќе гласаше против нејзиното создавање, нарекувајќи го „непотребно губење време и пари“, бидејќи со тоа „нема да се постигне ништо“.
Парламентарецот на СНСД Славко Јовичиќ, член на последната комисија, неодамна во својот блог напиша дека иако гласал за победникот, тој се сомнева дека текстот некогаш ќе биде одобрен поради политиката, како и вообичаено во БиХ.
„Невозможно е да се задоволат апетитите на сите“, напиша Јовичиќ. „Не може да има име на само еден град бидејќи една етничка група доминира таму. Значи, ќе мораме да вклучиме имиња на три градови, три реки и три планини.“ 
Субашиќ рече дека се надева оти политичарите, конечно, ќе се договорат. 
„Суштината е дека, инспиративна или не, ние мораме да создадеме химна за нашите деца.“
