22/02/2008
(Блумберг, АФП, ДПА, ББС, ВОА, ФТ, Интернешнал хералд трибјун, Индипендант, Гардијан, Javno.hr, Блиц - 22/02/08; AП, АФП, Ројтерс, ДПА, СНН, РФЕ/РЛ, прес-центар на ОН, Балкан инсајт, Бета, Б92, српска влада - 21/02/08)
Осудувајќи ги нападите на толпата на одреден број амбасади во Белград во четвртокот (21-ви февруари), ОН и ЕУ ја повикаа Србија да се придржува на своите обрски и да обезбеди соодветна заштита на странските дипломатски мисии. 
Насилството изби по протестите што ги организираше владата против независноста на Косово, на кои присуствуваа најмалку 150.000 луѓе од целата земја. На крајот, околу 1.000 демонстранти го напуштија мирниот митинг пред главната зграда на парламентот и ја нападнаа Американската амбасада. Голем број други дипломатски мисии, вклучително и на Хрватска, Германија, Велика Британија, Канада, Турција и Босна и Херцеговина, беа исто така нападнати. 
Но, американската амбасада претрпе најголема штета. Сведоци велат дека група од најмалку 100 бунтовници влегла во комплексот, палејќи дел од неговата главна зграда, додека стотици други демонстранти скандирале. Некои од вандалите скокнале на балконот на првиот кат, го истргале американското знаме од столбот, заменувајќи го за кусо со знамето на Србија. Другите фрлале хартии и столици од прозорците, додека чадот се кревал од зградата. 
Инцидентот заврши околу половина час подоцна, кога околу 200 полицајци, со поддршка на оклопни возила, пристигнаа на местото на настанот, употребија солзавец и ги тепаа и уапсија дел од бунтовниците. Пожарникарите потоа го изгаснаа пожарот, кој ги зафати првите два ката. Подоцна пронајденото јагленосано тело на вториот кат не е идентификувано. Американските претставници сметаат дека тоа бил најверојатно демонстрант, со оглед на тоа што целиот персонал на амбасадата е пребројан.
Околу 100 лица, вклучително и голем број полицајци, се повредени во судирите во текот и по митингот во четвртокот, што се одржа под слоганот „Косово е Србија“.
Во изјавата за медиумите, Советот за безбедност на ОН едногласно ги осуди „со најостри зборови нападите врз амбасадите во Белград“. Истакнувајќи го „основниот принцип на неповредливост на дипломатските мисии“, амбасадорот на Панама, Рикардо Алберто Ариас, чија земја моментно претседава со советот од 15 земји, ја повика српската влада да преземе соодветни чекори за да ја загарантира заштитата на странските амбасади.
Официјалните претставници чии дипломатски мисии беа цел на нападите, исто така, го искажаа својот став.
Американскиот државен потсекретар за политички прашања, Николас Барнс, го повика српскиот премиер Воислав Коштуница и министерот за надворешни работи, Вук Јеремиќ, за да го искаже противењето на Вашингтон.
„Пораката е многу јасна дека оваа ситуација не може да се толерира“ и дека Србија треба да преземе итни чекори „за да обезбеди соодветни безбедносни сили за нашата амбасада и нашиот персонал да не бидат напаѓани“, изјави за новинарите портпаролот на Стејт департментот, Шон Мек Кормак. „Ние сме заинтересирани за политички дијалог со српската влада“, рече тој, истакнувајќи дека нема несогласувања помеѓу Белград и Вашингтон што би можеле да послужат како „изговор или оправдување за поттикнување на насилство“.
Коштуница на митингот во четвртокот одржа емотивен говор, обвинувајќи го Запад дека се обидува да й украде на Србија дел од територијата и да ја измами да ја предаде истата. 
„Не постои сила, закана, ниту доволно голема и страшна казна за кој било Србин, кога било, да каже нешто друго освен дека Косово е Србија“, рече премиерот. „Сé додека сме живи, нашите браќа во Косово нема ниту да бидат сами, ниту да бидат заборавени.“
