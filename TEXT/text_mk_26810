08/11/2009
AТИНА, Грција -- Гостите во хотелот Нефели во Солун беа евакуирани во петокот (6-ти ноември) откако две лица починаа од труење со јаглероден моноксид. Двете жртви, мажи на возраст од 27 и 28 години, беа пронајдени мртви во своите соби во четвртокот и петокот. Причината за прекумерното ниво на јаглероден моноксид во хотелот сé уште не е позната. Сопственикот на хотелот, кој се наоѓа во солунското предградие Панорама, е уапсен. Ова не е прв ваков инцидент во Грција. Во 2006 година две британски деца починаа од сомнително труење со јаглероден моноксид во хотел на островот Крф.
Исто така, локалните медиуми во неделата објавија дека едно лице починало во поплавите предизвикани од поројните дождови низ целата земја. Телото на 48-годишниот маж беше пронајдено во близина на северниот град Гревена. Друг маж беше пријавен за исчезнат во соседниот регион на Пела. (AФП - 08/11/09; Катимерини - 07/11/09; AФП - 06/11/09)
