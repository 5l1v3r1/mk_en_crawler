13/07/2011
Бојана Миловановиќ за Southeast European Times во Белград – 11/.07.11
Имиџот на Србија во очите на светот се трансформираше. 
Ако го споменевте името на оваа балканска земја пред дваесет години, асоцијациите што доаѓаа на памет обично беа национализам, етничка омраза и војна. Иако споменот на тие сурови времиња не исчезна, тоа повеќе не е она на што луѓето автоматски помислуваат во врска со Србија.
Други, попозитивни значења излегоа на преден план. Србија е местото каде што се одржува фестивалот Егзит, кој беше затворен во понеделникот (11-ти јули). Настанот е магнет за младите од целиот регион и од светот.
Шансите на земјата за пристапување во ЕУ станаа појасни, и нејзините обврски кон МКТЈ се претежно завршени. Нејзиниот народ може, исто така, да се гордее и во друга област: спортот. Најпознатото име во Србија сега не е мегаломанскиот диктатор или воен злосторник во бегство, туку тенисерот број еден во светот. 
Србите се наоѓаат во колективна состојба на еуфорија по победата на Новак Ѓоковиќ на Вимблдон на 3-ти јули. Тенискиот сингл шампион сега редовно се нарекува со епитетите како: „српскиот херој“, „најдобриот српски бренд“ и „српскиот амбасадор во светот“. 
Неговата популарност е толку голема што граѓаните дури и започнаа иницијатива за земјата да издаде банкнота од 2.000 динари со неговиот лик.
„Тој постигна огромен успех и доаѓа од земја каде што успехот е редок“, објаснува експертот за маркетинг и испитување на јавното мислење, Срѓан Богосављевиќ. 
Социологот Владимир Гоати се согласува дека Србија, како земја која го имаше својот најнизок рејтинг по конфликтите во поранешна Југославија, бомбардирањето на Дубровник, и злосторствата во Сребреница, доживува позитивна промена. 
„Спортските резултати, како што е оној на Новак Ѓоковиќ, може да го подобрат имиџот на Србија и да ја направат споредлива со земјите во овој регион“, рече Гоати за SETimes. 
Германија по Втората светска војна, исто така, мораше да го поправи својот имиџ, рече тој, и го направи тоа на различни начини -- како што е нудење евтини и ефикасни автомобили.
Напорите за ребрендирање „не се случуваат свесно и намерно“ во Србија, рече тој, но сепак позитивното влијание е јасно. 
Претседателот Борис Тадиќ беше во Лондон за да го проследи натпреварот. По натпреварот, тој се чинеше дека посочува оти тениската ѕвезда можеби има иднина на поразлична сцена од српскиот живот. 
„Би го оставил Новак да стане претседател веднаш“, објави тој.
Ѓоковиќ има обожаватели од сите возрасти во Србија, но најревносни се младите кои во него гледаат пример и олицетворение на успехот кој доаѓа со тешката работа. 
„Ние сме горди на него, целиот свет знае за нас преку него. Се надевам дека ќе продолжи да победува и да освојува злато во Лондон следната година“, рече за SETimes четирнаесетгодишната Анѓелија Миловановиќ.
