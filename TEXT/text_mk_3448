15/12/2006
Од Блерта Фониќи-Кабаши за Southeast European Times во Приштина – 15/12/06
Во 2005 година претставникот на ОН, Каи Еиде, процени дека недефинираниот статус на Косово претставува фактор за регионалната нестабилност. Прегледот го поттикна Советот за безбедност на ОН да издаде Претседателско соопштение за одобрување на проценката на Еиде и отпочнување на процес на решавање на статусот. 
Ставот на Белград е дека Косово треба да има висок степен на автономија, но не и независност. Преговарачката платформа на Србија, која честопати е окарактеризирирана како „повеќе од автономија, помалку од независност“, предвидува доделување на сеопфатни права на самоуправа, но не дозволува улога на Косово во меѓународните работи, одбраната или претставувањето на српските централни владини институции.
„Ние бараме меѓународни гаранции за заштитата на Србите, српскиот имот, српските манастири во Косово и инсистираме на тоа да нема промени на границите“, рече министерот за надворешни работи Вук Драшковиќ. 
Тој вели дека сериозните политичари не треба да поставуваат ултиматуми, но, исто така, не смеат ниту да дозволат одземање на српската територија. „Со Кумановскиот договор, Србија ја загуби власта над Косово и Контакт-групата вели дека нема враќање. Ние сметаме дека решението е некаде помеѓу нашето барање за задржување на територијалниот интегритет и албанското барање за целосна независност“, рече Драшковиќ. 
Позицијата на Приштина е дека Косово треба да биде целосно независно, но и да биде предмет на голема институционална заштита за косовските малцинства. Приштина, исто така, смета дека независноста на Косово треба да биде резултат на дезинтеграцијата на поранешна Југославија и акциите на поранешниот претседател Слободан Милошевиќ во 1990-тите. 
„Ние не бараме создавање на албанска држава, туку независно, мултиетничко Косово, во кое ќе има заштита на правата на сите малцинства“, рече косовскиот премиер Агим Чеку. Тој рече дека независноста претставува единствено остварливо решение за Албанците. 
Во ноември 2005 година Контакт-групата ги објави „Водечките принципи“ за решението на статусот на Косово. Помеѓу нив беше барањето да нема враќање на ситуацијата пред 1999 година, да нема промени на границите на Косово и да нема обединување на Косово со која било соседна држава. 
На состанокот во јануари 2006 година Контакт-групата понатаму прогласи дека решението „треба, помеѓу другото, да биде прифатливо за народот на Косово“ и дека „треба да се направат сите можни напори за спогодбено решение во текот на 2006 година“. 
Преговорите најпрво се фокусираа на прашањата важни за долгорочната стабилност на Косово, особено правата и заштитата на малцинства, посебно на косовските Срби. 
Повеќето меѓународни набљудувачи сметаат дека овие преговори ќе доведат до одредена форма на независност, која српските водачи сé уште ја отфрлаат. Контакт-групата објави во голем број јавни соопштенија дека без оглед на исходот од статусот, во Косово ќе биде воспоставена нова меѓународна мисија, да го надгледува спроведувањето на решението и да ги загарантира малцинските права. 
