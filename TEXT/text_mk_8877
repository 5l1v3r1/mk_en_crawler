25/06/2012
Сафет Кабашај за Southeast European Times во Приштина -- 25.06.12 
Слободата на печатот доживеа неуспех во Косово во петокот (22-ри јуни) кога собранието го отфрли предлогот за промена на два члена во кривичниот законик, кои ја криминализираат клеветата и овозможуваат новинарите да одат во затвор доколку тие не ги откријат своите извори. 
Осум пратеници, како од мнозинството, така и од опозицијата, гласаа против оваа мерка или беа воздржани, спречувајќи парламентот да ги достигне потребните 61 гласови за да ги отстрани овие членови од законот. 
„За жал, некои примитивни луѓе [кои] не разбираат што значи слобода на печатот се сé уште моќни и на позиции за донесување одлуки“, изјави Арбен Ахмети, претседател на Здружението на професионални новинари на Косово, за SETimes. 
Веднаш по гласањето, заменик-премиерот и министер за правда Хајредин Кучи поднесе оставка. Тој им вети оставка на новинарите, доколку законот, спонзориран од неговото министерство, стапи на сила. 
„Поднесов оставка затоа што сакам да му погледнам во очи на секој новинар и не сакам да бидам некој кој ја поткопува слободата на медиумите", рече Кучи. 
Собранието го донесе законот во април, но по протестите на новинарите и набљудувачките групи за медиумите, претседателката Атифете Јахјага го врати законот во парламентот за ревизија и промени.
Таа го нарече предлогот спротивен на Уставот на Косово. „[Членовите] ја поткопуваат слободата на медиумите и се во спротивност со напорите на косовските институции да се воспостави демократски поредок“, изјави Јахјага по гласањето во петокот.
За време на еден итен состанок на владата, премиерот Хашим Тачи ја изрази својата фрустрација од гласањето. „Засрамен сум од оваа одлука, за која [гласаа] некои членови на [нашата] партија ПДК“. 
Тој, исто така, побара владина иницијатива за измени на законот, кои ќе ги отстранат двата контроверзни члена. „Како премиер, [јас] никогаш нема да се согласам со законите кои ја поткопуваат слободата на печатот“, рече тој.
Адем Грабовци, пратеник од ПДК, даде еден глас против отстранувањето на двата члена од кривичниот законик. Тој за новинарите изјави дека Собранието ја поддржува реформулацијата на спорните членови, но не и нивно отстранување. 
Самуел Жбогар, шефот на канцеларијата на ЕУ во Косово, предупреди дека одлуката на собранието да ги задржи двата члена ја остава земјата зад останатиот дел од регионот. Речиси сите соседни земји ги отстранија одредбите со кои медиумите се казнуваат за извршување на нивните должности.
Последна земја беше Македонија, која на почетокот од оваа година ја декриминализира клеветата. 
„Жално е што беше донесена таква одлука и покрај континуираните совети од ЕУ дека овие членови се во спротивност со конвенциите на [Унијата} и акито кои ја заштитуваат слободата на говорот и слободата на медиумите“, изјави Жбогар.
Ахмети рече дека неговото здружение ќе се спротивстави на законот -- со протести и барање до народниот правобранител да го поднесе случајот до Уставниот суд.
„Косовските новинари нема да ги запрат нивните напори да ја унапредат слободата на печатот, да го демократизираат ова општество и да се борат против примитивизмот“, рече Ахмети.
