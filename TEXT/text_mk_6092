03/06/2011
Од Чигдем Бугдајчи за Southeast European Times во Истанбул -- 03/06/11
Секоја година на 29-ти мај, во Истанбул се организира накитена претстава за отоманското освојување. Одбележувањата им причинуваат национална и верска гордост на некои, додека за други истите значат дека исламското минато на градот е пренагласено. 
Додека јаничарите, во традиционални облеки и вештачки мустаќи, маршираат на отоманската воена музика, ентузијастичките гледачи веат турски знамиња. 
Отоманските војници потоа почнуваат со симболичен напад на симулирани византиски ѕидини. Додека телевизиските канали јавуваат дека историјата повторно се пишува, официјалните претставници одржуваат говори фалејќи го освојувањето како голем настан во светската историја. Прославата е важна бидејќи посочува на културното наследство на турскиот народ, рече за SETimes истанбулскиот гувернер Хусеин Авни Мутлу.
„Друго е да се престојува во место една година, и да се живее таму 500 години“, рече тој. „Затоа, она што го имаме тука е 500-годишно наследство. Го живееме ова наследство, чувствуваме одговорност за него и сме горди на тоа. Затоа, прославите ја обновуваат свесноста; тие се причина за гордост.“ 
Освојувањето има верско, како и национално значење. Честопати се вели дека пророкот Мухамед го предвидел освојувањето на „Константинопол“ во хадисите. 
Ферамус Еручу (71) емигрирал во Истанбул во 1957 година и оттогаш продава верски слики на локалниот пазар. „Исламот е сила на верата на Турците и оние кои го напаѓаат мора да знааат дека ние го освоивме ова место повикувајќи го името Господово“, рече тој за SETimes. 
Сепак, од некој аспект, годишниот настан го одразува духот на Турција од 21-виот век повеќе отколку отоманскиот период. Годишината на освојувањето никогаш не се сметаше за ден за одбележување за време на владеењето на султаните. Подоцна, во првите години од Турската република, отоманското и исламското наследство на земјата беше честопати отфрлано во име на секуларизмот. 
Датумот првпат доби статус на настан за официјално прославување во 1953 година, и првпат беше одиграно освојувањето во 1996 година, додека градоначалник беше сегашниот премиер Реџеп Тајип Ердоган.
И покрај неговата улога во поттикнувањето на одбележувањата, критичарите го обвинуваат дека покажува малку интерес за археологијата и историјата на градот. Тој беше критикуван неодмна за минимизирање на важноста на потонатото пристаниште откриено за време на градежните работи на проектот за подземната железница Мармарај. Иако многумина се горди на исламизацијата на античкиот византиски главен град, експертите велат дека вистинската приказна е посложена. Односот меѓу Отоманците и Византијците не бил отсекогаш јасен. 
„Отоманската историја не им е добро позната на оние на власт“, вели Неџми Ајдин, режисер, добитник на награда за документарен филм. Тој го сними филмот „Истанбул, Светецот“, како дел од проектот Истанбул Европски главен град на културата 2010.
„Самиот Мехмет Втори бил испратен во Византиската палата за да биде образован како тинејџер“, вели Ајдин, посочувајќи на континуитетот на традициите. За време на отоманскиот период, Истанбул имаше хетерогено население муслимани, евреи и христијани кои живееја едно до други, иако денес градот е скоро целосно муслимански.
Ајдин, кој ги документираше православните, како и муслиманските светци поврзани со градот, рече дека императорот-освојувач ја покажал својата почит за византиската култура по неговата победа, но истиот дух не преовладал и за време на Републиката. 
„Не сум сигурен дали Мехмет Втори би се согласил со овие прослави да беше денес жив“, рече тој за SETimes. 
