14/12/2006
(Хјуман рајтс воч - 14/12/06; Ројтерс - 13/12/06)
Изненадниот крај на судењето на Милошевиќ ги лиши голем број жртви на балканските конфликти во 1990-тите од конечна пресуда, но ова нема да ги намали другите значења на овој судски процес, се вели во новиот извештај на Хјуман рајтс воч (ХРВ), објавен во четвртокот (14-ти декември). 
Документот на 80 страници на групата со седиште во САД, насловен како „Анализа на доказот: Лекциите на судскиот процес против Слободан Милошевиќ“, ги испитува доказните и процедуралните аспекти на случајот на поранешниот југословенски водач.
Најголемиот случај на воени злосторства во Европа по судењето по Втората светска војна во Нуремберг, беше отворено во Меѓународниот кривичен трибунал за поранешна Југославија (МКТЈ) на 12-ти февруари 2002 година. Милошевиќ, кој најпрво беше уапсен во април 2001 година и пренесен во Хаг три месеци подоцна, стана првиот поранешен шеф на држава кому му се суди за воени злосторства. Тој беше обвинет по 66 точки за воени злосторства, злосторства против човештвото, кршење на законите или обичаите на војувањето, содржани во три одделни обвиненија, а во врска со неговата улога во конфликтите во Босна и Херцеговина (БиХ), Хрватска и Косово. Обвинението за БиХ го вклучуваше и најтешкото обвинение за геноцид.
Првично, судењето се очекуваше да трае најмалку две години. По бројни прекини како резултат на лошото здравје на Милошевиќ, „судскиот процес на векот“ сé уште беше во тек кога Милошевиќ почина на 11-ти март 2006 година. Судската постапка беше официјално прекината три дена подоцна, само неколку месеци пред очекуваното изрекување на пресудата од страна на судиите.
„И покрај тоа што Милошевиќ никогаш не беше осуден, доказите изнесени на неговото судење, покажаа како Белград оркестрирал со бруталните војни во Босна, Хрватска и Косово“, рече Сара Дарешори од Меѓународната програма за правда на ХРВ. „Судењето на Милошевиќ, исто така, покажува како да се водат -- или не -- идните судски постапки против високи официјални претставници за злосторства од голем обем.“
Големата количина докази собрани за време на судењето ќе им помогнат на идните генерации да ја разберат историјата на регионот и како се случија конфликтите, се вели во извештајот на ХРВ. Фактот дека поранешниот југословенски водач можеше да сведочи за доказите на обвинителот преку вкрстено испрашување, не само што ја зголемува неговата вредност како историска белешка, туку го прави и корисен за другите идни судења на воените злосторства. 
ХРВ извлекува голем број лекции од случајот на Милошевиќ, вклучувајќи и дека обвинителите треба да ги ограничат обвинувањата на најсериозните наводни злосторства и да избегнат повторување. Групата, исто така, смета дека комбинирањето на одделните, но поврзани, обвиненија за воени злосторства против еден висок функционер, во еден судски процес, помага да се загарантира претставувањето на комплетна слика на целокупната улога на поединецот во извршувањето на наводните злосторства. 
Случајот на Милошевиќ, исто така, покажа дека мора да се обезбеди соодветен предсудски период и дека судовите не треба да попуштаат пред јавниот притисок за отворање на судење пред сите страни да ги завршат своите подготовки. 
„Отпочнувањето на судскиот процес 11 дена по одлуката за комбинирање на обвиниенијата за Косово, Хрватска и Босна во еден случај, имаше многу негативно влијание“, рече Дареншори. 
На обвинетите високи функционери треба да им се дозволи да се претставуваат себеси само ако можат да ја пополнат улогата на советници и редовно да присуствуваат на судските седници, тврди ХРВ.
„Кога обвинетиот се претставува себеси, назначувањето на советник како amici curiae (пријател на судот) е соодветен начин да се загарантира заштита на правата на обвинетиот“, се истакнува во извештајот. „Во правно и фактички комплексните случаи, важно е да се има адвокати кои ќе можат да се посветат на техничките прашања, за кои обвинетиот самиот можеби нема да може да се погрижи, за да се осигури фер судење.“ 
