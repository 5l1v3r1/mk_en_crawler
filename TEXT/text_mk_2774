03/11/2005
Од Георги Митев-Шантек за Southeast European Times во Белград -- 03/11/05
Во текот на изминативе неколку години претпријатијата за лизинг го проширија својот бизнис во Србија со огромна брзина. Всушност, до тој степен што Националната банка на Србија (НБС) мораше да ги смири со нови регулативи. 
Лизинг политиката стана спас како за поединците така и за претпријатијата. Најчесто купувани предмети со лизинг во Србија се комерцијалните и патничките возила, потрошувачките производи како телевизори и апарати за домаќинство и опрема за производство и машини. Србите, кои развија засилен апетит за ваквата стока во текот на годините на дезинтеграција и економска стагнација, се привлечени од краткорочните погодности на лизингот - и честопати не ги интересираат долгорочните трошоци. 
Според официјалните податоци, обртот на српскиот лизинг пазар изнесуваа околу 220 милиони евра во текот на првите десет месеци од 2004 година. Ова е четврти пат таа сума да биде регистрирана во текот на првите шест месеци од 2003 година, кога беше воведен овој вид финансирање. 
Според новите регулативи, лизинг претпријатијата ќе бидат обврзани да депонираат резервни парични средства во НБС, додека сумата на финансискиот лизинг ќе мора да биде еднообразна. Централната банка ќе спроведе лиценцирање на сите учесници на пазарот и од лизинг претпријатијата ќе се бара да имаат капитал во висина од најмалку 100.000 евра, сериозен план за идните бизнис активности и адекватен персонал. 
На разочарување на голем број корисници, лизингот ќе биде дозволен само за предмети во вредност од помалку од 2.000 евра - сума близу до просечната годишна плата во Србија - и нема да биде дозволен за генералните потрошувачки производи, вклучувајќи ги и автомобилите и апаратите за домаќинство. Транспортниот сектор, најверојатно, ќе биде прв кој ќе ги почувствува последиците. Во Србија просечниот автомобил или комерцијално возило е со просечна старост од десет години, додека побарувањето за нови автомобили ќе се зголеми со отворање на економијата кон ЕУ. 
Сепак официјалните претставници на НБС инсистираат на тоа дека новите правила немаат за цел да им создадат непријатности на граѓаните, туку да ја мотивираат микрофинансиската логика. Покрај тоа, велат тие, потрошувачите честопати се ранливи на сомнителните лизинг шеми, потпишувајќи договори на кои не им ги знаат сите услови. 
„Ќе инсистираме на тоа лизинг претпријатијата да ги изложуваат сите трошоци кои потрошувачот ќе ги има во текот на пет до шест години, како што правиме и со банкарските кредити“, вели вицегувернерот на НБС, Дејан Симиќ.
Лизинг претпријатијата тврдат дека ова ќе ги зголеми цените на нивните услуги. Токму поради тоа што не беше неопходен депозит во Централната банка, тврдат тие, на потрошувачите можеше да им се понудат подобри лизинг услови. 
