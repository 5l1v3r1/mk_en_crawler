03/02/2010
Од Наташа Радиќ за Southeast European Times во Загреб – 03/02/10
Хрватскиот ракометен тим е многу познат, со две олимписки златни медали на своето конто. Долго време недостижен е европскиот шампионат. Со загубата од Франција во Виена во неделата (31-ви јануари), повторно така останува.
Во последниот круг, хрватските „Каубои“ -- предводени од 31-годишниот ветеран Ивано Балиќ -- загубија од ракометната суперсила Франција со 25:21. 
„Ова претставува победа на една идеја и победа на визијата“, рече тренерот на тимот Лино Червар по загубата. „Успеавме да постигнеме синергија меѓу постарите и помладите играчи која ќе биде подготвена да освои злато на Олимпијадата во Лондон.“
„Каубоите“, како што сега ги нарекуваат нивните навивачи, играа жестоко, но францускиот тим беше подобар во завршните минути. Повеќе од 150 навивачи чекаа на големиот студ и снег да го поздрават тимот на аеродромот во Загреб во понеделникот. 
„Мислам дека изгубив 5 килограми за време на играта скокајќи и навивајќи. Сега сум преморен. Многу ми е жал што изгубивме“, рече Фрањо Алајбег, Хрват што живее во Германија и кој отпатувал за Виена за да го следи натпреварот во Штадхале.
Иван Филиповиќ, кој допатува од Загреб, рече: „Требаше да [го задржиме] темпото. Франција е одличен тим, но, исто така и ние.“
Премиерката Јадранка Косор гледаше од ВИП местата во Штадхале, носејќи маица на тимот. 
Хрватскиот ракометен тим е број еден тим во државата. Покрај олимпиското злато, истиот го освои светскиот шампионат во 2003 година, како и многу сребрени и бронзени медали на европските финалиња. 
Иако нивниот тренер беше задоволен од тоа како играше неговиот тим -- „храбро и талентирано“, според зборовите на капитенот на тимот Игор Вори -- играчите сакаа повеќе.
Голманот Мирко Алиловиќ, кој играше спектакуларно, рече: „Многу ми е жал што не победивме“. 
