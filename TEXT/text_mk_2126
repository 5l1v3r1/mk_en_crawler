17/12/2004
Од Игор Јовановиќ за Southeast European Times во Белград – 17/12/04
Српското законодавство во четвртокот (14-ти декември) усвои закон во врска со овластувањата на државните тела во судските процеси против обвинетите за воени злосторства. Владата, која ја предложи легислативата, се надева дека таа ќе го охрабри Меѓународниот кривичен трибунал за поранешна Југославија (МКТЈ) да им предаде одреден број случаи на српските судови. 
Новиот закон воведува две големи промени во домашниот судски систем. Тој дозволува доказите презентирани пред МКТЈ да се користат во српските судови и овозможува одредување на целосна заштита за сведоците, ако дојдат во Србија да сведочат. Сведоците, исто така, ќе добијат и еден вид имунитет од судење во Србија. Законот им гарантира право на претставниците на МКТЈ да присустуваат во сите фази на судските процеси, како и да бидат информирани за напредокот на истите. 
Српскиот министер за правда, Зоран Стојковиќ, рече дека смета оти новиот закон ќе ги отстрани главните пречки за преземање на случаите од МКТЈ. Според судската излезна стратегија на ОН, рече тој, Трибуналот би можел да ги пренесе во Србија сите процеси кои моментно се во фаза на истрага и собирање на докази. Стојковиќ, исто така, рече дека очекува „одреден број случаи во кои се веќе покренати обвиненија, да бидат вратени“, изразувајќи уверување дека српското судство може да спроведува судски процеси во согласност со сите меѓународни стандарди. 
Српските власти одбиваат да кажат кои конкретни случаи ги очекуваат од МКТЈ. Заменик-министерот за правда Бранислав Бјелица рече дека првиот случај би можел да биде предаден на почетокот од 2005 година. „Не можам да претпоставам кои случаи ќе им бидат дадени на нашите судови“, рече тој, додавајќи дека би било логично првиот избор да биде обвинението против тројцата офицери на поранешната Југословенска народна армија за воените злосторства во 1991 година во Вуковар. 
Овој процес, сепак, беше засенет од нерешеното прашање во врска со недоволната соработка на Белград со Трибуналот. Во својот редовен извештај за Советот за безбедност на ОН на крајот од ноември, главната обвинителка за воени злосторства Карла дел Понте остро ги критикуваше српските власти поради тоа што не ги апсат и екстрадираат обвинетите - од кои најмалку 12, како што рече таа, се кријат во републиката. 
Владата на премиерот Воислав Коштуница покажа „пркосен став кон Трибуналот - кој исто така го предизвикува и Советот за безбедност“, обвини Дел Понте. 
Како резултат на слабата соработка од страна на Белград, Вашингтон веќе не го поддржува водењето на случаите на воени злосторства во српските судови, рече американскиот амбасадот за прашањата на воените злосторства Пјер-Ришар Проспер по извештајот на Дел Понте. 
Моментно српскиот оддел за воени злосторства ги суди помалку познатите поединци за убиствата на хрватските затвореници во близина на Вуковар во ноември 1991 година. На тројца обвинети од висок ранг во случајот - Веселин Шљиванчанин, Мирослав Радиќ и Миле Мркшиќ - им се суди во Хашкиот трибунал. 
Во друг случај, Белградскиот окружен суд го осуди Саша Цвјетан на 40 години затвор претходно оваа година, за убиствата на албански цивили во текот на косовскиот конфликт во 1999 година.
