25/05/2009
AНКАРА, Турција -- Новоизбраната влада на кипарските Турци во петокот (22-ри мај) објави дека има малку надеж оти тековните разговори ќе водат до повторно обединување на поделениот остров. „Страната на кипарските Грци прави проблеми дури и за најмалите работи. Не сум оптимист за решението, иако сакам да бидам“, рече министерот за надворешни работи на кипарските Турци, Хусеин Озгургун, за новинарите, за време на посетата на Анкара. „Сé додека разговорите траат, ние нема да ја напуштаме преговарачката маса, но тие не можат да траат вечно“, додаде тој. 
Озгургун, исто така, ја критикуваше неодамнешната одлука на Европскиот суд за правдата, со која беше поддржано правото на кипарски Грци за враќање на имотот во северен Кипар, кој бил напуштен за време на турската интервенција во 1974 година и подоцна продаден на странци. Тој ја критикуваше одлуката на судот како „удар“ за мировните разговори. Владата дојде на власт минатиот месец, откако десничарската конзервативна Партија за национално единство победи на парламентарните избори на 19-ти април во самопрогласената Турска Република Северен Кипар. (Сајпрус мејл - 23/05/09; Хуријет, Ројтерс, новинска агенција Анадолу - 22/05/09)
