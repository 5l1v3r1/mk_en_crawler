04/08/2008
БЕРЛИН, Германија -- Германската разузнавачка служба се сомнева дека терористичката Курдистанска работничка партија (ПКК) била вмешана во двата бомбашки напади во Истанбул на 27-ми јули, објавија медиумите во понеделникот (4-ти август). „ПКК не ги изврши бомбашките напади“, изјави Ернест Ухрлау, претседател на германската разузнавачка агенција БНД за весникот „Билд“. Ухралау рече дека методите што се употребени во Истанбул не одговараат на оние на ПКК, која негираше каква било вмешаност. „Имајќи ги предвид техниките и поставувањето, поголема е веројатноста дека е одговорна држава во држава или радикална исламистичка организација“, додаде Ухрлау. Во саботата турскиот министер за внатрешни работи, Бесир Аталај, ја обвини ПКК за нападите во кои загинаа 17 лица, а повеќе од 150 беа повредени. Тој, исто така, го објави апсењето на неколку членови на ПКК.
Во другите вести, турските војници убија осуммина припадници на ПКК во судирите во југоисточната покраина Сирнак, објави Генералштабот на својата веб-страница во неделата. Во петокот милитантите на ПКК отворија оган врз селските чувари во планинска област долж ирачката граница, при што петмина беа убиени, а петмина други ранети. (Сабах, Заман, новинска агенција Анадолу, Билд - 04/08/08, AФП, Хуријет, Тркиш прес - 03/08/08)
