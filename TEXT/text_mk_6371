19/08/2011
Мухамет Брајшори за Southeast European Times во Приштина -- 19.08.11
Во услови кога стапката на невработеност е сé уште над 40 отсто, кога има забавување во меѓународните признавања и пречки на патот кон интеграцијата во ЕУ, иднината останува неизвесна за народот во Косово. Според најновата анкета на Развојната програма на ОН Јавен пулс, незадоволството останува големо.
Иако истражувањето -- објавено во јули -- покажа мало зголемување на довербата на јавноста во државните институции, како што е Уставниот суд, големо мнозинство остануваат незадоволни од политичката и економската ситуација.
Повеќе од половина од испитаниците искажале загриженост за целокупната политичка насока, додека скоро 80 отсто ја обвинуваат владата и политичките партии. 
Во меѓувреме, економските проблеми на земјата -- вклучително и стапката на невработеност -- предизвикуваат незадоволство кај 68 отсто, односно 86 отсто од косовските Албанци и Срби. Приштинскиот наставник Љуљзим Гаши (32) го искажа раширениот став во Косово. „Ништо не е позитивно, ние се враќаме назад, политичарите даваат ветувања, но луѓето страдаат во секојдневниот живот со сиромаштијата и невработеноста. Како да им веруваме?“, рече тој за SETimes. 
Со оглед на ограничените шанси за вработување, чувството дека образованието и искуството ќе влијаат на шансите за вработување во јавниот сектор падна за 25 отсто. Во меѓувреме, 34 отсто и 19 отсто сметаат дека семејните врски, односно митото, помагаат во добивањето работа. 
„Земјата е во економска криза која сé уште не е прогласена од страна на владата. За политичарите, северниот дел од Косово претставува предизвик и ќе биде користен за криење на другите проблеми. Но, народот е свесен дека економијата и северно Косово ќе бидат на агендата во следните месеци, а можеби и години“, рече за SETimes политичкиот коментатор Фатлум Садику.
Повеќе од половина, 55 отсто од испитаниците, рекле дека би се приклучиле на јавни протести од политички причини, додека 67 отсто рекле дека би го сториле тоа поради економијата. 
Но, Афердита Ќена, социолог, смета дека има расчекор меѓу резултатите на анкетата и реалноста.
„Во јуни, кога Ветевендосје го организираше антикорупцискиот протест, истата го потврди фактот дека народот во Косово не покажува подготвеност за протести за прашања како што е корупцијата, подобри здравствени услуги или образование, [поради] стравувањето дека таквите протести може да им наштетат на политичките процеси како дијалогот со Србија или односите со ЕУ. Тоа е чувството“, рече Ќена за SETimes. 
И покрај економската ситуација, косовските Албанци остануваат оптимисти, при што 63 отсто сметаат дека работите ќе се подобрат во следните две години. Косовските Срби, од друга страна, остануваат песимисти, при што само 20 отсто предвидуваат какво било економско подобрување во текот на истиот период. 
„Актуелната економска ситуација во Косово покажува дека двете страни страдаат со ниските плати, високата невработеност, а економската политика досега не покажа никаков успех за подобрување на животот на луѓето“, рече Садику за SETimes. 
Додека многу експерти го сметаат дијалогот меѓу Косово и Србија за клучен за идната економска и политичка стабилност, јавноста е очигледно скептична. Според анкетата на УНДП, дијалогот се смета за полезен од 29 отсто од косовските Албанци, и 16 отсто од косовските Срби. 
„Албанците очекуваат дека преку дијалогот ќе можат да ја убедат ЕУ да им овозможи на луѓето тука [во Косово] да се движат слободно без визи во ЕУ, додека Србите сметаат дека дијалогот ќе ја намали улогата на Белград во Косово“, рече за SETimes политичкиот коментатор Драгана Рашиќ. „Но, генерално гледано, двете страни го гледаат овој процес со песимизам и со недоверба едни кон други.“ 
