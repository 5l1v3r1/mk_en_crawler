22/04/2013
Енди Дабилис за Southeast European Times во Атина -- 22.04.13
Актуелната економска криза, која ги симна цените на хотелите и храната, ја направи Грција една од најпривлечните дестинации за туристите оваа година. Приходите од туризмот може да достигнат рекордно ниво од дури 12 милијарди евра оваа година, рече премиерот Антонис Самарас.
„Искрено, ова е одлично време за патување во Грција“, рече патеписецот Рик Стивс пред главната туристичка сезона, која започнува ова лето. „Финансиската криза, иако им го отежнува животот на повеќето Грци, е благодет за нискобуџетните патници. Цените на хотелите се паднати, вообичаената грчка гостопримливост е зголемена за неколку степени, а патиштата надвор од Атина се главно без сообраќај, бидејќи зголемените цени на бензинот ги натераа локалните жители да се сведат на најнеопходно патување.“
Најмалку еден милион патници повеќе од минатата година се очекува да отпатуваат во Грција оваа туристичка сезона, рече претседателот на Здружението на грчки туристички претпријатија, Андреас Андреадис.
Мат Барет, Американец со грчко потекло кој ја води една од најпопуларните туристички веб-страници за Грција, изјави за SETimes дека „хотелите со умерени цени ... ги намалуваат цените за 10 до 15 отсто“.
„Тука е одлично“, рече за SETimesКејт Ричардсон (28), говорен терапевт од Велика Британија. „Храната и виното се евтини и има шармантен начин на живеење и сé е некако симпатично.“
„Вкусна храна, прекрасна морска вода, сончеви плажи, неверојатни пејзажи и возбудливо поврзување со античката историја, сето тоа го има и чека на вас ... по евтина цена“, рече за SETimes Фридман Шефер од Германија.
Зголемениот број туристи оваа година ќе создаде дополнителни 50.000 работни места, вели министерот за труд, Јанис Вруцис, клучна статистика за една држава што се бори со невработеност и мерки на штедење.
Туризмот, кој носи околу 15 отсто или 34,4 милијарди евра од намалениот БДП на земјата, е најголем генератор на приходи во Грција, но е во голема мера игнориран поради неинспиративните кампањи и недостатокот на инфраструктура.
За луксузните хотели пред плоштадот Синтагма и парламентот, место на постојани борби меѓу полицијата и демонстрантите, кои ставија клуч на вратите на дуќаните и ги одвлекоа муштериите, 2012 година беше лоша година.
Јоргос Долапцис, генерален менаџер на НЈВ Атенс плаза, изјави за SETimes дека хотелот имал само околу 45 отсто искористеност на капацитетите минатата година, и покрај намалувањето на цените на околу 130 евра за вечер.
„Бидејќи сме во центарот на градот, ние се соочивме со најлошата криза [минатата година]“, рече тој. „Но, оваа година ќе биде многу подобра ... цените се попривлечни и сега немаме толку многу проблеми пред нашите врати.“
„Видов сосема поинаква слика од она што се прикажува на телевизија“, слики на полиција која се бори со анархистите кои фрлаат молотови коктели, инфилтрирани меѓу демонстрантите, изјави за SETimes Јозе Гуроцатегуи од Норвешка, одејќи по пешачката патека под Акрополот. „Многу ми се допаѓа овде, времето е убаво, евтино е и луѓето се пријателски настроени.“
Според различни евиденции на патничките агенции, 20 отсто од туристите се очекуваат од Велика Британија, 15 отсто од Германија, Франција и Скандинавија, а други 20 отсто од просперитетните нови пазари за Грција: Русија, Украина, Израел и Турција.
Туристичките резервации од Велика Британија за грчките дестинации покажуваат зголемување и до 40 отсто оваа година, во споредба со 2012 година, според шефот на Грчко-американската туристичка комора, Јоргос Тривизас.
Јоргос Герасимидис, кој е сопственик на атинската патничка агенција Фантази веќе 30 години, изјави за SETimes  дека неговата агенција е специјализирана за посетители од САД, Латинска Америка, Австралија и Европа и дека има наплив на клиенти од секаде.
„Кризата создаде многу подобри цени. Единствен проблем е што ДДВ е многу висок, но хотелите прилично ги намалија своите цени“, рече Герасимидис.
Најголемата мамка на Грција, нејзините острови, се чинат подготвени за враќање, иако некои сé уште ќе се борат.
„Побарувачката е голема за Миконос и Санторини, но островите како Лезбос, кој има повеќе хотелски соби отколку што може да пополни, и во областите како Анаксос, Скала Ересос, Петра и Моливос, очекувам да видам многу ниски цени за туристите што бараат евтини цени во текот на туристичката сезона“, рече тој.
Еден камен на сопнување може да биде враќањето на протестите и штрајковите. Синдикатот во државата, кој ги претставува вработените во приватниот сектор повика на генерален штрајк на 1-ви мај. Претходно оваа година работниците од археолошките локалитети и музеи одржуваа периодични штрајкови, одвраќајќи ги туристите. Ако тоа се повтори во екот на летната туристичка сезона, постои загриженост дека може повторно да предизвика загуби во секторот.
 Кои локални бизниси ќе имаат полза од големиот број туристи оваа година и колкаво влијание ќе има туристичката сезона врз економијата на земјата? Споделете ги вашите размислувања во коментарите.  
