06/01/2005
(Pressreview.ro - 06/01/05; Свининфо, НЗЗ, АФП, РФЕ/РЛ - 05/01/05; Pressreview.ro - 29/12/04; Катимерини - 28/12/04; Свисинфо - 17/09/04)
Триесет и пет новинари во еден од највлијателните романски дневни весници поднесоа оставка од своите работни места, обвинувајќи ги швајцарските сопственици за мешање во уредничката политика. Оставките во Eвениментул Зилеи беа поттикнати од плановите на работодавците за замена на клучниот персонал, објавија новинските агенции во средата (5-ти јануари). 
Eвениментул Зилеи е во сопственост на швајцарската група Рингиер СА, која го купи весникот во април 2004 година. За групата која е сопстевник на повеќе од 40 весници и списанија во Чешка, Унгарија, Словачка, Романија и Србија се вели дека е една од најголемите издавачи во Централна и Источна Европа. 
Во изјавата, новинарите кои поднесоа оставка велат дека го прават тоа од солидарност со главниот уредник на Eвениментул Зилеи, Дан Туртурица, еден од оние кои беа ставени на листата за смена. Во декември претпријатието ги објави плановите за деградирање на Туртурица и негово испраќање во мисијата во источниот град Бакау, наводно за спроведување на физибилити студија за новото издание.
Туртурица вели дека имал несогласувања со Ригиер во последните два до три месеци, откако претпријатието го обвини него и поранешниот менаџер-уредник Корнел Нистореску дека објавуваат премногу критички натписи за поранешниот премиер Адријан Настасе и за владејачката Социјалдемократска партија (ПСД). 
Претпријатието вели дека Туртурица бил заменет поради менаџерски пропусти.
Соопштението на Рингиер предизвика протести од страна на новинарите на Eвениментул Зилеи и на два други романски дневни весници, пред Швајцарската амбасада и делегацијата на Европската комисија во Букурешт. „Сакаме слобода на печатот“ и „Долу за цензурата“ извикуваа новинарите. 
Нистореску беше сменет претходно, но остана во весникот како колумнист. 
35-годишниот Туртурица во средата рече дека поднесува оставка, но ќе покрене судска постапка против ова швајцарско претпријатие. Свисинфо ги цитираше неговите зборови дека оставките на неговите колеги, исто така, претставуваат удар за кревката слобода на печатот во Романија. 
Според „Новинари без граници“, состојбата со независноста на медиумите во земјата е влошена во изминатите две години. Во најновото рангирање на комисијата за следење на состојбата со медиумите во 140 земји, Романија се најде на 70-тото место, што претставува пад од скоро 20 места во текот на тој период. 
Во својот годишен извештај за 2004 година телото со седиште во Париз изрази загриженост во врска со „вознемирувачките“ настани во Романија, наведувајќи го случајот со четворицата новинари кои беа претепани додека ја испитувале корупцијата помеѓу локалните претставници на ПСД. 
Говорејќи за случаите на малтретирање на новинари, Туртурица на прес-конференцијата во средата рече дека во Романија има тренд на „уништување на важните новинари, кои пишуваат за корупцијата на високите нивоа“. 
Серијата натписи за корупцијата на високите нивоа пред изборите на 28-ми ноември помогна за соборување на „најкорумпираната влада што досега ја имала Романија“, се цитираат зборовите на истажувачкиот новинар Кристи Левант. По својата изборна победа претседателот Трајан Басеску вети дека ќе ја обнови слободата на печатот. 
Непосредно пред ноемвриските избори, новинарите во Eвениментул Зилеи тврдеа дека се наоѓаат под притисок за омекнување на критичкиот тон на весникот за зголемување на тиражот. Мешањето на Рингиер претставува опасност за независноста на весникот, рекоа тие. 
Директорот на Eвениментул Зилеи, Козмина Ноагеа, изрази жалење поради масовните оставки, но негираше дека Рингиер се меша во уредничката политика.
