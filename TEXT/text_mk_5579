06/08/2010
Од Александар Кристи-Милер за Southeast European Times во Истанбул -- 06/08/10
Турската влада со исламски корени победи оваа недела во своето жестоко одмерување на сили со секуларната војска на земјата. По четиридневниот состанок на Врховниот воен совет, двете највисоки армиски места останаа испразнети откако премиерот Реџеп Тајип Ердоган го блокираше унапредувањето на високите офицери вмешани во наводните заговори против владата.
Во Турција, која доживеа четири воени удари во изминативе 50 години, армијата е буквално ослободена од цивилен надзор, при што воените назначувања добиваат само одобрување без дискусија од политичарите. 
Сепак, оваа година, Ердоган одби да го одобри изборот на армијата за шеф на копнените сили, генрал Хасан Игсиз, откако офицерот беше повикан да даде доказ во истрагата за заговорот за дискредитирање на владата преку Интернет пропаганда. 
Според некои набљудувачи, резултатот на еднонеделниот ќор-сокак околу средбата означи победа за граѓанската демократија. Но, противниците на владејачката Партија на правдата и развојот велат дека владата користела тајна тактика за да ја ослабне армијата во обид да го отвори патот за исламска диктатура. 
„Имаме две страни на медалот“, изјави за SETimes Јусуф Канли, политички коментатор кој ја поддржува секуларната опозиција. „Од една страна, ова е голем чекор за турската демократија бидејќи за првпат цивилната влада вели: „Јас не сум само набљудувач, ова е моја должност и јас ќе донесам одлука.“ 
„Но, од друга страна, тие играа валкано за да ја зајакнат моќта. Владата не го прави ова за да придонесе за турската демократија, таа го прави ова за да ги запре луѓето кои не сака да бидат назначени на клучните позиции.“ 
Игсиз беше еден од 18-те високи офицери кои беа повикани да дадат доказ во врска со наводниот заговор за Интернет пропаганда.
Генерал Исик Косанер, актуелен командант на копнените сили, беше избран да го замени генерал Илкер Басбуг, кој треба да се пензионира од највисоката позиција на началник на Генералштабот на 30-ти август. Но, назначувањето на Косанер, исто така, беше запрено откако ќор-сокакот околу Игсиз продолжи.
Исто така, од листата на унапредувањата беа изоставени 11 други офицери кои добија налози за апсење поради наводиот заговор за соборување на владата со исламска наклонетост во 2003 година. 
Претпоставениот план за државен удар, под тајното име Чекан, беше откриен од страна на весникот Тараф во февруари, и би вклучувал бомбашки напади на џамии и предизвикување воени тензии со Грција за да се создаде нестабилност како изговор за воено преземање. 
За вкупно 102 офицери беа издадени налози за апсење минатиот месец поради планот, за кој армијата тврди дека бил дел од семинарот за воена обука каде се симулирала ситуација на Интернет бунт.
„Во сите овие прашања, вклучени се криминалци, но во исто време владата го користи прашањето за да ги замолчи своите критичари. Во оваа држава, мораме да се чуваме од воените диктаторски амбиции. Но, нејзините цивилни диктаторски амбиции се уште поопасни“, рече Канли. 
„Ова е секако чекор напред на демократијата, но проблемот е што владата е презрена од некои делови од општеството кои традиционално гледаат во војската краен чувар на нивните интереси“, рече Мустафа Акјол, либерален исламски коментатор за весникот Стар. 
„Време е тие да научат да водат политика без да се потпираат на војската. Турција не е диктатура. Има опозициски медиуми и опозициски партии. Војската едноставно треба да нема улога.“ 
