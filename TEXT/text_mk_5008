20/08/2009
(Индипендант, Вол стрит џрнал, Finfacts.ie, Nine O'clock - 20/08/09; СНН, РФЕ/РЛ, Новините, ММФ - 19/08/09; Ројтерс, Блумберг, Маркет воч - 18/08/09)
Светската економија почна да закрепнува од својата најдлабока рецесија во последниве 60 години, вели главниот економист на ММФ, Оливие Бланшард, во документот објавен во средата (19-ти август). Но, процесот ќе биде бавен, предупредува тој.
„Заздравувањето почна. Неговото одржување ќе бара деликатнo ребалансirawe, како на внатрешно ниво, така и меѓу земјите“, пишува Бланшар.
Ребалансирањето од јавни на приватни трошоци е една од мерките што ќе помогне во одржувањето на светското заздравување, додава тој. Зголемувањето на американскиот нето извоз за Кина и другите азиски земји со суфицити на своите тековни сметки е, исто така, потребно. 
Кризата што го погоди светот минатата есен е далеку од редовна, вели овој економист. Затоа, моделите што се користеа за разбирање на минатите рецесии се неприменливи во актуелнава ситуација. 
„Пресвртот нема да биде едноставен“, вели Бланшар. „Кризата остави длабоки лузни, кои ќе се одразат како на понудата, така и на побарувачката, уште многу наредни години.“
Повеќето земји, најверојатно, ќе остварат позитивен економски раст во следните неколку тримесечја, истакна тој. Сепак, тоа нема да биде толку интензивно колку што е потребно за намалување на невработеноста за кусо време.
Истакнувајќи дека програмите за економска стимулација не треба да се одржуваат повеќе од потребното, тој рече дека тие може да се продолжат, но само ако бидат придружени од структурни мерки „за да се ограничи идниот раст на социјалните програми“. 
„Проценките на ММФ покажуваат дека фискалните трошоци на идните зголемувања на социјалните бенефиции, се десетпати поголеми од фискалните трошоци на кризата“, рече Бланшар. „Според тоа, дури и најскромното намалување на стапката на раст на програмите за социјална заштита, може да купи значителен фискален пристор за континуирано стимулирање. Сепак, на крајот, фискалната стимулација ќе мора да се затвора во фази, и истата ќе мора да се замени со приватна побарувачка.“
„Во скоро сите држави, трошоците на кризата го зголемија фискалниот товар, и повисоките даноци се неизбежни“, рече Бланшар. „Сето ова значи дека ние можеби нема да се вратиме на старата патека на раст, дека потенцијалното производство може да биде помало отколку пред кризата.“ 
Врз основа на анализата на 88 банкарски кризи во најразлични земји во текот на изминатите 40 години, ММФ заклучи дека, во просек, тие постојано го намалуваат нивото на производството, но не и стапката на неговиот раст.
„Според тоа, ако минатото е водилка, светската економија најверојатно ќе се врати на својата мината стапка на раст“, рече Бланшар. „Но, посебно во развиените земји, периодот на раст повисок од просечниот, карактеристичен за нормалните заздравувања, може да биде краткотраен или непостоечки.“ 
Тој, исто така, истакна дека разбирањето на прашањата и ризиците што ги носи кризата, како и одредена координација меѓу земјите, најверојатно ќе биде од клучно значење во текот на следните неколку години. 
