12/02/2008
Од Недељко Рудовиќ за Southeast European Times во Подгорица –12/02/08
Мило Ѓукановиќ, харизматичниот црногорски водач кој ја предводеше кампањата на земјата за независност, повторно ја презема власта. По повлекувањето на премиерот Жељко Штурановиќ поради здравствени проблеми, Ѓукановиќ е избран за негов наследник.
Тој, наводно, сака да се врати со цел да го забрза развојот на енергетскиот сектор преку привлекување странски инвестиции, како и за да ја започне изградбата на автопатот север-југ. Некои, исто така, велат дека неговото враќање е потребно за да се спречат конфликтите во неговата Демократска партија на социјалистите (ДПС). 
ДПС, која е на власт во Црна Гора 17 години, вклучува одреден број моќни фигури кои не сакаат да дозволат доминација на другиот. Партијата, наводно, сака да ги избегне внатрешни борби давајќи му ја премиерската функција -- најзначајната политичка позиција во Црна Гора -- на човекот кој според многумина е неоспорен авторитет.
Но, дури и Ѓукановиќ се соочува со пречки. Во октомври 2006 година, кога одлучи да се повлече од премиерската функција за да се концентрира на водењето бизнис, тој сакаше да го промовира Игор Лукшиќ, младиот министер за финансии, за местото. Но, на неговиот избор се спротивставија влијателните заменици на претседателот на партијата, Светозар Маровиќ и Филип Вујановиќ, и на крајот беше избран Штурановиќ.
Првата задача на Ѓукановиќ кога ќе ја преземе функцијата ќе биде да подготви пакет владини приоритети кои ќе го покриваат периодот од есен 2009 година, за кога се закажани парламентарните избори. Тој веќе сигнализираше дека привлекувањето финансиски средства за енергетскиот сектор ќе биде една од клучните области на внимание.
„Имаме голем проблем со енергетските надостатоци, кои предизвикуваат трговски дефицит. Тоа би можело да го ограничи нашиот развој“, рече тој, предупредувајќи дека регионалниот проект за водоводот е доведен во прашање поради недоволните резерви енергија.
Политичкиот аналитичар Светозар Јовичевиќ рече дека желбата за приватизација на големите енергетски капацитети претставува движечкиот мотив за враќањето на Ѓукановиќ. Приватизацијата на енергијата не беше главна тема на администрацијата на неговиот претходник, кој беше под влијание на коалицискиот партнер, Социјалдемократската партија (СДП). 
Според Јовичевиќ, враќањето на Ѓукановиќ претставува извесна аномалија. „Тоа не е природно за некој кој бил премногу долго на највисоката функција на државните институции во многу тешки времиња“ повторно да го заземе премиерското место. 
„Не е нормално во една демократија да се има еден човек за премиер петпати“, рече Јовичевиќ, предупредувајќи, исто така, дека повторното назначување би можело да испрати погрешен сигнал во странство, бидејќи Ѓукановиќ е под истрага во Италија за шверц со цигари.
Но, Срѓан Дармановиќ, деканот на одделот за политички науки при Црногорскиот универзитет, вели дека е логично Ѓукановиќ да е премиер повторно бидејќи е водач на владејачката партија.
„Тоа е случај со сите парламентарни демократии -- водачот на владејачката партија мора да биде премиер“, вели тој.
