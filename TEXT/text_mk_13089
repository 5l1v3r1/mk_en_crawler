31/01/2006
БРИСЕЛ, Белгија -- Генералниот секретар на НАТО, Јап де Хоп Шефер, ја потврди поддршката за заложбите на Хрватска за влез во Алијансата. За време на состанокот со хрватскиот премиер Иво Санадер во понеделникот (30-ти јануари) во Брисел, тој вети дека НАТО ќе му помага на Загреб да ја оствари оваа цел. Тој, исто така, повика на континуирани реформи, истакнувајќи дека пристапот на која било земја-кандидатка се базира на постигнатите резултати. Санадер, пак, истакна дека членството во НАТО претставува главен приоритет за неговата земја.
Во другите вести, водачите на хрватската опозициска Либерална партија го потпишаа договорот за спојување со Хрватската социјално либерална партија. Нивните приврзаници се надеваат дека ќе добијат 10 до 15 отсто од гласовите на следните парламентарни избори во Хрватска. (Нови лист - 31/01/06; веб-страница на НАТО, ХИНА - 30/01/06)
