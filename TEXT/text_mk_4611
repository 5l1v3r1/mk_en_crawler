21/01/2009
Од Горан Трајков за Southeast European Times во Скопје – 21/01/09
Јазот помеѓу македонската влада и ЕВН -- центарот за дистрибуција на електрична енергија во Македонија -- се проширува. Премиерот Никола Груевски ја обвини австриската фирма, која го купи националниот енергетски монопол на оваа балканска земја во 2006 година, дека нуди лоши услуги за потрошувачите.
„ЕВН Македонија е најпроблематичниот странски инвеститор што го имаме“, рече Груевски на почетокот од јануари. Фирмата им дава „многу лош пример“ на другите странски инвеститори, додаде тој. 
Македонските домаќинства се соочуваат со чести прекини на електричната енергија. Сервисот особено се влоши по 1-ви октомври 2008 година, кога сé почестите прекини на струјата траеја помеѓу неколку часа до ден или два. Чашата се прелеа за многу Македонци со раширените исклучувања на струјата во текот на новогодишните празници.
ЕВН или намерно ја исклучува струјата или не инвестира доволно во електричната мрежа, рече Груевски. Тој, исто така, го обвини монополот за неприклучување на спортските објекти -- градежен приоритет за владата -- кон електричниот сервис. 
„Не успеавме да ги отвориме салите во Брвеница и Демир Хисар шест месеци поради тоа што ЕВН одбива да ги поврзе... [Одбивањето да се сервисираат завршените стадиони] не е толку трагично, но она што е навистина трагично е дека [градежните претпријатија] на многу приватни претпријатија, фабрики и други проекти во градба со месеци молат да бидат поврзани“, рече Груевски. 
ЕВН ги брани своите остварувања. Претседателот на неговиот македонски управен одбор, Георг Валднер, вели дека претпријатието е добар корпоративен граѓанин во Македонија, еден од малкуте меѓународни корпорации кои се спремни да инвестираат во време на светска економска криза. Во одбрана на своето претпријатие, тој рече дека истото потрошило 85 милиони евра за подобрување на дистрибутивната мрежа на земјата.
Портпаролката на претпријатието Ленче Карпузовска, рече дека неодамнешната серија исклучувања се должи на порастот на побарувачката за време на празниците.
Независната регулаторна комисија вели дека ќе ги испита обвинувањата против ЕВН и ќе издаде извештај. ЕВН ќе мора да го оправда секој случај на прекин на стујата и да ги објасни исклучувањата кои зафатија цели села и населби. Казната за „неоправдани“ прекини изнесува 5.000 евра.
Претседателот на регулаторната комисија, Славе Ивановски, предупреди дека ЕВН е можно да ја изгуби својата лиценца за работа во Македонија, која владата потоа ќе й ја додели на друга фирма.
