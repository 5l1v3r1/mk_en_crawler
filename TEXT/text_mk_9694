23/02/2013
Енди Дабилис за Southeast European Times во Атина -- 23.02.13
Кипарците не му дадоа на ниту еден од кандидатите на претседателските избори мнозинство, поради што в недела (24-ти февруари) ќе се одржи вториот круг од изборите, меѓу конзервативниот кандидат Никос Анастасиадес и Ставрос Малас, кој е поддржан од комунистите.
На првиот круг од изборите на 17-ти февруари, Анастасиадес, водачот на партијата ДИСИ, освои 45,46 отсто од гласовите, помалку од 50-те проценти плус еден потребни за победа. Малас, кој беше поддржан од партијата АКЕЛ, освои 26,91 отсто од гласовите. Поранешниот министер за надворешни работи, Јоргос Лиликас, беше трет со 24,93 отсто и беше елиминиран.
Со оглед на тоа што на Кипар му е потребна финансиска помош од меѓународните кредитори во висина од 17 милијарди евра, гласачите велат дека економијата е најважното прашање на островот.
Актуелниот претседател Деметрис Христофиас не се кандидираше, исполнувајќи го ветувањето дека нема да се кандидира за функцијата повторно, ако не успее да го обедини поделениот остров. Тој рече дека алчноста на банките и регулаторните недостатоци го предизвикаа економскиот колапс на Кипар.
Анастасиадес (66) ги повика гласачите да погледнат подалеку од партиските линии.
„Мораме да ги обединиме сите сили, да се спротставиме на оваа криза која, за жал, нашата татковина никогаш порано не ја искусила“, рече тој.
Малас се обидува да се одвои себеси од Христофиас, но Анастасиадес е најверојатниот победник, рече Јоргос Левентис, директор на Меѓународниот форум за безбедност на Кипар.
„Комунистите навистина направија хаос, со многу слаби остварувања во економијата“, рече Левентис заSETimes. „Разговорите меѓу двете заедници што требаше да резултираат со договор, исто така, пропаднаа.“
Анастасиадес повеќе ги поддржува строгите услови на финансиската помош, додека Малас (45) се противи на мерките на штедење кои се слични со оние во Грција, кои се потпомогнати со кредитите на Тројката ЕУ-ММФ-ЕЦБ.
Некои земји од Еврозоната се двоумат во врска со финансиската помош за Кипар, поради репутацијата на земјата на упориште за перење пари. Покрај тоа, новиот претседател ќе мора да се справи со горливото прашање на повторното обединување.
Од вооружениот конфликт во летото 1974-та година, Кипар и Турската Република Северен Кипар коегзистираат на островот. Претседателот на ТРСК, Дервиш Ероглу, се очекува да остане непопустлив во разговорите за повторно обединување, кога неговиот грчки колега ќе биде избран, иако Анастасиадес има поумерен став отколку Христофиас.
Ахмет Созен, директор на Кипарскиот центар за политика во Фамагуста, изјави заSETimes дека Анастасиадес „е некој кој верува во потребата од решение“. Но, тој предупредува: „[Aнастасиадес] има поитно прашање -- економската криза и меморандумот со ЕУ“, кој ќе ги одреди строгите услови на финансиската помош.
Ставрос Каркалецис, кипарски претставник за врски во грчката владејачка партија Нова демократија и шефот на атинскиот Грчки центар за европски и меѓународни анализи, вели дека Анастасиадес ќе победи.
„Тој ќе бара брзо решение за повторното обединување [и] мисли дека Тројката е неопходна за Кипар, така што нема да има силен отпор“, рече тој заSETimes.
 Дописникот Менексе Токјај во Истанбул даде свој придонес а овој извештај. 
