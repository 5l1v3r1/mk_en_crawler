03/05/2011
(Balkans.com - 03/05/11; веб-страница на Фридом хаус, РФЕ/РЛ, ВОА, Albeu.com, Dnevnik.bg - 02/05/11)
Пристапот до слободни и независни медиуми продолжи да паѓа низ целиот свет во 2010 година и ја достигна најниската точка во последнава деценија, објави американската набљудувачка група Фридом хаус во извештајот од понеделникот (2-ри мај), во предвечерјето на Светскиот ден на слободата на медиумите. 
Еден од главните заклучоци на истражувањето беше дека „само 15% од светското население -- едно од шест лица -- живее во земји каде што покривањето на политичките вести е обемно, безбедноста на новинарите е загарантирана, мешањето на државата во работите на медиумите е минимално, и медиумите не се предмет на големи правни и економски притисоци“. 
Додека Гвинеја, Нигерија и Молдавија беа наведени како земји кои покажале „импресивни отворања“ во 2010 година, имаше „значителен пад во слободата на печатот“ во другите осум, вклучително и Египет, Хондурас, Унгарија, Мексико, Јужна Кореја, Тајланд, Турција и Украина. 
Во извештајот, исто така, се истакнува зголеменото насилство и физичко малтретирање против медиумите.
„Една земја каде што новинарите не можат да известуваат слободно без страв од мешање, од страна на владата или други актери, има малку надеж дека ќе постигне оли одржи вистинска демократија“, рече извршниот директор на Фридом хаус, Дејвид Џ. Крамер.
Извештајот го проценува нивото на слободата на печатот во 196 земји и територии во светот врз основа на 23 методолошки прашања. Врз основа на нивните поени -- од 0 (најдобар) до 100 (најлош) -- земјите потоа се класификувани како „слободни“ (1-30 поени), „делумно слободни“ (31-60), или „неслободни“ (61-100).
Шеесет и осум земји, или 35 отсто од анкетираните минатата година беа рангирани како „слободни“. Со најдобри поени на светско ниво, Финска се најде на врвот на листата на набљудувачката група со индексот на слободата на печатот во 2011 година. Норвешка и Шведска го делеа второто место, со по 11 поени, Само две земји од Југоисточна Европа (ЈИЕ) се најдоа во таа група.
Врз основа на своите 22 поени, Кипар се рангира на 36-тото место, заедно со Литванија, Малта и Словачка. Грција, Гвајана, Унгарија и Самоа, со по 30 поени, го делат 65-тото место во индексот за 2011 година. 
Другите 11 земји од ЈИЕ се најдоа меѓу 65-те „делумно слободни“ земји, или 33 отсто од сите 196 испитани минатата година. 
Србија имаше најдобри резултати меѓу земјите во регионот. Со 33 поени, што претставува пораст од 35-те минатата година, таа ги дели 72-рото место со Бенин и Јужна Африка. 
Бугарија, Источен Тимор и Индија, ја делеа 77-мата позиција, по што следеше Црна Гора, на 80-тата. Хрватска го зазеде 85-тото место, заедно со Буркина Фасо. Романија беше следна, на 87-мото место, заедно со Ел Салвадор. Босна и Херцеговина (БиХ) и Македонија се рангираа на 96-тото место, заедно со Коморос, Лесото и Танзанија, додека Албанија го делеше 102-рото место со Малдивите. Косово го делеше 104-тото место со Аргентина, додека Турција се најде на 112-тото место со Бангладеш, Конго (Бразавиле), Кенија, Сенегал и Уганда. Молдавија имаше најлош резултат меѓу земјите од ЈИЕ. Земјата се ранфираше на 118-тото место во светот, заедно со Грузија и Малави. 
Албанија, БиХ, Бугарија и Црна Гора добија ист број поени како минатата година, додека Хрватска, Македонија и Турција добија поени кои беа меѓу еден и три процентни поени пониски од оние во 2010 година. Романија и Косово ги подобрија своите поени за еден, односно два, поени, додека новата оценка на Молдавија од 55 поени беше десет поени подобра од минатата година. 
