21/03/2006
(AФП, АП, веб-страница на австриското претседателство на ЕУ - 20/03/06)
И покрај напредокот постигнат досега, Романија мора да ги зајакне напорите ако сака да пристапи во ЕУ во јануари 2007 година според планираното, рекоа официјалните претставници во понеделникот (20-ти март). 
ЕУ „й честиташе на Романија за значајниот напредок што го постигна досега во подготовките за членство и ги охрабри обновените и постојани напори за решавање на отворените прашања во времето што преостана“, се вели во соопштението објавено по состанокот на Асоцијативниот совет на ЕУ и Романија.
Министерот за надворешни работи, Михаи-Разван Унгуреану, кој претседаваше со состанокот, ја предводеше романската делегација. Австрискиот државен секретар за надворешни работи, Ханс Винклер, чија земја моментно претседава со ЕУ, го предводеше тимот на ЕУ. Генералниот директор за проширување, Мајкл Ли, ја претставуваше Европската комисија. 
Асоцијативниот совет ја провери состојбата на подготовките на Романија за пристап, особено во врска со мониторинг извештајот на ЕК од октомври 2005 година, во кој се наведени прашањата што земјата мора да ги реши за да биде подготвена за членство. 
ЕК треба да го објави својот следен мониторинг извештај за Бугарија и Романија на 16-ти март. Истиот ќе ги содржи препораките за тоа дали двете земји треба да бидат примени во Унијата на почетокот од следната година или нивниот влез треба да се одложи до јануари 2008 година, според заштитната клаузула на спогодбата за пристап. Конечната одлука ќе биде донесена на самитот на водачите на блокот од 25 нации во јуни. 
„Постојат голем број области за кои постои сериозна загриженост и области каде што Романија треба да вложи дополнителни напори“, АП ја цитираше изјавата на Ли од прес-конференцијата со Унгуреану по состанокот во понеделникот. Тој ја спомена борбата против корупцијата, судските реформи, граничната контрола и ветеринарните стандарди, како области каде што се потребни понатамошни подобрувања.
Во својот редовен извештај за напредокот на Романија во октомври, ЕК истакна дека е потребна итна акција за конкретните проблеми во областите како што се слободното движење на стоката, законот за трговски друштва и реформата на јавната администрација. 
Во соопштението од понеделникот се поздравува законодавниот напредок што Романија го постигна во областите на реформата на јавната администрација и особено судските реформи. Истовремено, се истакнува потребата за ефикасно спроведување на новите закони. 
Опишувајќи ја борбата против корупцијата „како прашање од најголема важност“ се бара од Романија да вложи поголеми напори за решавање на овој проблем. Властите треба особено да се фокусираат „на спроведувањето на постојните закони против корупцијата и добивање на убедливи резултати од истрагите на сите нивоа“ и треба да се обрати внимание особено на корупцијата на високо ниво, се вели во истото. 
Подобрувањето на граничната контрола и зајакнувањето на борбата против организираниот криминал и трговијата со луѓе беа клучните приоритети што ги наведе Асоцијативниот совет во прегледот од понеделникот. 
Изразувајќи увереност дека Романија ќе може да ја исполни својата цел за влез во ЕУ, Унгуреану рече дека е „крајно време“ владата да покаже решителност. „Со нетрпение очекуваме позитивен заклучок во средината од мај“, рече тој, мислејќи на претстојниот извештај на ЕК. 
