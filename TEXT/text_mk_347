11/04/2011
Од Алина Лехтинен за Southeast European Times во Истанбул -- 11/04/11
Нериман Ајсун, Турчинка во нејзините 40-ти години, помина десет години во насилен брак. 
Насилството ескалирало во текот на последните три години од бракот, што ја поттикна да избега со помош на Фондацијата за згрижување на жените „Мор Кати“. „Го одбрав животот пред смртта“, рече Ајсун, чие име е променето во овој извештај, со цел да се зачува нејзината анонимност. 
Нејзината приказна е една од многуте слични приказни во Турција, а десетици завршуваат трагично секоја година. 
Владината студија „Истражување за семејното насилство врз жените во Турција“, покажува дека речиси половина од жените во Турција -- 48,5 отсто -- искусуваат некоја форма на насилство, но ретко признаваат дека се жртви.
„Турската влада не разбира како да се бори против насилството врз жените. Тие не сакаат да го разберат тоа, бидејќи ова е патријархално општество“, рече Гулсун Канат, социјален работник кој волонтира за Мор Кати.
Мор Кати, што значи „пурпурен покрив“, најмногу функционира на волонтерска основа. Главната канцеларија на фондацијата се наоѓа во Истанбул. Ѕидовите на канцеларијата се покриени со постери со фрази како „машката љубов убива три жени на ден“.
Слабиот учинок на правата на жените е еден од факторите кој ја одалечува Турција од пристапувањето во ЕУ. Турција, која се наоѓа дури и зад Иран и Египет, рангирана е на 126-то место од вкупно 135 земји во Извештајот за половиот јаз за 2010-та година на Светскиот економски форум..
„Не е изненадувачки [тоа што Турција е рангирана толку ниско на листата]. Тоа е вознемирувачко. Ние се бориме против овие прашања веќе подолго време и ни преостанува уште многу работа“, рече Канат. 
Турција бележи драстичен пораст на бројот на убиени жени во последниве години. И додека 66 жени беа пријавени за убиени во 2002-та година, тој број е зголемен на околу 1000 во изминатите три години.
Ајше Гунајсу, извршен член на комисијата на Здружението за човекови права на одделот во Истанбул, вели дека комбинација на фактори се причина за ова зголемување. Една од нив е тековната војна во југоисточниот дел меѓу војската и курдското вооружено движење, што, исто така, има директно влијание и врз западна Турција.
„[Има] огромна домашна миграција, зголемување на невработеноста во големите градови и општа распространетост на една култура на насилство“, објаснува таа. Се проценува дека половина од убиствата во Турција се убиства заради честа. Во февруари 2010-та година, убиствата заради честа повторно се најдоа во центарот на медиумското внимание, откако една 16-годишна девојка беше закопана жива од страна на нејзиниот татко за дружење со момчиња. 
Ајсун вели дека многу пати насилството врз жените поминува неказнето или дека властите ги намалуваат законските казни.
„Кога отидов во полиција да го пријавам маж ми, ми рекоа 'таков е животот. Вратете се кај вашиот сопруг' “, вели Ајсун.
Во 2004-та година, турската влада го укина членот 462, кој им даваше право на судиите да ја намалат казната во убиствата заради честа. Овој член беше често користен заедно со членот 51, кој вели дека ако убиството е направено поради "неконтролирана жалост" или поради провокација, казната може да се намали за две третини.
Овие два члена беа често комбинирани со цел значително да се намалат казните. Приватно финансираната фондација Мор Кати беше една од фондациите што помогна да се промени турскиот Кривичен законик за да се спречат пократките казни за сторителите на овие кривични дела. 
Сепак, голем број судии не се придржуваат кон промените. На 23 јуни 2010-та година, судот во Дијарбекир ги отфрли обвиненијата против роднини кои планирале да убијат женски член на нивното семејство во еден чин опишан како криминал заради честа.
Судот пресуди дека планирањето на убиство заради честа потпаѓа под "слобода на размислување". 
„Не постои единство, кога станува збор за судските пресуди. Има судии, иако тие се малкубројни, кои ќе пресудат во корист на жените жртви, што значи дека законите можат да бидат имплементирани на различни начини, во зависност од менталитетот на судиите“, вели Гунајсу.
„[Судиите] не сакаат да ги следат новите промени. Мажите кои извршиле убиства лесно може да добијат намалени казни ако судијата размислува конзервативно“, се согласува Канат.
Турското законодавство "препорачува" секоја општина со над 50 000 жители да отвори центри за згрижување на жените. Но, моментално има само 65 вакви центри во оваа земја со 77 милиони луѓе.
 „Законот вели дека ако општината нема пари за центар за згрижување, таа не треба да отвори еден таков“, вели Канат. „Владата треба да има буџет за центрите за згрижување и да ги поддржи општините.“
„За да се подобри оваа ситуација, капацитетите на граѓанското општество кои работат во областа на правата на жените треба да бидат зголемени и зајакнати, а властите треба да бидат принудени да преземат чекори за заштита на жените од заканата од насилство“, вели Гунајсу.
Многу организации за правата на жените тврдат дека актуелната религиозно конзервативна Партија на правдата и развојот (АКП) не се бори доволно силно против насилството врз жените.
Турција се бори да обезбеди права на жените. Според статистичките податоци од ОЕЦД, учеството на женскаработна сила во Турција изнесуваше само 26 отсто во 2009-та година. Во моментов само 50 од вкупно 549 пратеници се жени. 
Во исто време, сепак, брзата урбанизација почнува да ги редефинира улогите на половите. Пред еден век, 75 отсто од населението се уште живееше во рурални области. Сега повеќе од 70 отсто од луѓето живеат во градовите.
Заедно со овој тренд доаѓа до промена во општествените норми, што во некои случаи може да доведе до тензија помеѓу помладите и постарите генерации, велат експертите. 
Таквиот притисок може, во екстремни ситуации, да доведе до изливи на насилство како тепање и убиство. 
Многу жени во Турција се уште се израснати во согласност со традиционалните полови улоги според кои мажот е глава на куќата. Бившиот сопруг на Ајсун й забранил да гледа телевизија, бидејќи тој не сакал таа да биде изложена на примери на полова еднаквост.
Сепак, откако избега, фондацијата Мор Кати й помогна на Ајсун да ги разбере нејзините законски права.
Таа рече дека една од нејзините главни надежи за иднината ќе биде дека добивањето на ред кој ќе може да се контролира ќе стане полесно. 
„Повеќе жени се убиваат од страна на нивните сопрузи во Турција“, вели таа.
Денес Ајсун работи како чистачка. Таа вели дека животот не е лесен за една самохрана мајка на две деца во скап град како Истанбул.
„Но, во споредба со порано, ова е рај “, вели таа.
