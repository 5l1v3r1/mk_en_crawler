20/07/2005
САРАЕВО, Босна и Херцеговина (БиХ) -- Високиот претставник Педи Ешдаун во вторникот (19-ти јули) изјави дека промената од сегашната Канцеларија на високиот претставник (ОХР) во мисија предводена од ЕУ во БиХ е возможна во рок од 15 месеци. Во своето обраќање на седницата на парламентарниот Дом на претставниците во Сараево Ешдаун ги истакна чекорите за кои вели дека мора да се преземат за да започне процесот, како и постепено да се намалуваат таканаречените „бонски ингеренции“, меѓународно загарантираните права на шефот на ОХР по потреба да интервенира во спроведувањето на Дејтонскиот договор. Ешдаун истакна дека промената во помалку интервенистичко меѓународно цивилно присуство во БиХ ќе биде можна само по постигнувањето на напредок во процесот на евроатланска интеграција на БиХ. 
Во другите вести од вторникот, командантот на ЕУФОР, генерал Дејвид Лики, се состана со босанскиот премиер Аднан Терзиќ. По прегледот на настаните во првата половина од оваа година тие се согласија дека промената од Стабилизациски сили предводени од НАТО во ЕУФОР е успешна. 
Исто така во вторникот, амбасадорот на Европската комисија во БиХ, Мајкл Хамфрис, й додели донација во висина од 500.000 евра на државната Агенција за истраги и заштита (СИПА). Донацијата ќе помогне во купувањето на опрема за подобро поврзување на СИПА со другите полициски и разузнавачки структури.
Во меѓувреме, Рафи Грегориан, копретседателот на Комисијата за реформи во одбраната на БиХ, изјави дека земјата би можела да влезе во НАТО по 2010 година ако парламентите наскоро усвојат легислатива за реструктуирање на секторот на одбраната. Неговата изјава беше дадена во интервјуто за бањалучниот весник „Независне новине“ од средата. (Дневни аваз, Независне новине - 20/07/05; веб-страница на ОХР, РТРС, ПБС БиХ, Фена - 19/07/05)
