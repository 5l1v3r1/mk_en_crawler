29/04/2009
AНКАРА, Турција -- Tерористичката Курдистанска работничка партија (ПКК) распореди тројца бомбаши-самоубијци во големите турски градови, објавија полициски претставници цитирани во медиумите во вторникот (28-ми април). Според изворите, Генералниот директорат за безбедност ги предупреди полициските станици да ги зајакнат безбедносните мерки и да ги зголемат разузнавачките напори за фаќање на осомничените.
Во другите вести од вторникот, гувернерот на Истанбул, Муамер Гулер, ги потврди извештаите дека екстремно левичарската воена група Револуционерен штаб, во чие скривалиште во Истанбул полицијата контроверзно спроведе рација во понеделникот, има врски со ПКК. Организацијата соработувала со ПКК во обуката на терористи и други области, рече Гулер на прес-конференцијата. Во рацијата во понеделникот загинаа три лица, додека седум беа повредени. Истата беше дел од широка антитерористичка операција против Револуционерен штаб во шест провинции. 
Исто така во вторникот, антитерористичката полиција фати член на ПКК со 35 килограми А-4 експлозиви во јужната провинција Мерсин. Властите веруваат дека осомничениот планирал масовен бомбашки напад.
Во меѓувреме, курдските бунтовници се обвинети за нагазната мина што експлодираше во средата, додека оклопното возило за превоз на трупи поминувало во јужната провинција Дијарбакир. Најмалку девет турски војници загинаа во, како што го опишува ББС, најсмртоносниот напад на безбедносните сили во последниве месеци. (ББС, Милијет, Ватан, Јени Сафак - 29/04/09; СННТурк, Хуријет, Заман, новинска агенција Анадолу, Ројтерс - 28/04/09)
