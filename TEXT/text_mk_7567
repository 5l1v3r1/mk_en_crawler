24/04/2013
Мики Трајковски за Southeast European Times во Скопје -- 24.04.13
Новото партнерство со Турција треба да им помогне на македонските бизнисмени да остварат успешен влез на новите пазари во Азербејџан, Грузија, Кувајт и Египет.
Бизнис водачите од Македонија и Турција се согласија со стратегијата да работат заедно за пробив на пазарите во Азија и Блискиот Исток, каде што македонското присуство е мало.
„Земјите од овој регион се многу понапредни во однос на европските земји. Тие имаат стабилен економски раст од 10 отсто, а и растот на трговијата е, исто така, континуиран“, рече за SETimes Бранко Азески, претседател на Стопанската комора на Македонија.
Во 2012 година турскиот извоз за овие држави изнесуваше вкупно повеќе од 38 милијарди евра. Вкупниот извоз на Македонија за минатата година се проценува на 3,3 милијарди евра, а само 0,6 отсто беше со Блискиот Исток.
Хасан Хосбен, копретседавач на Македонско-турскиот бизнис совет, вели дека Турција има интерес да ѝ помогне на Македонија
„Сакаме да им помогнеме на [македонските] бизнисмени на ... пазарите во Евроазија и Африка. Ќе ги водиме вашите бизнисмени на нашите саеми и ќе им овозможиме да добијат претстава за она што се бара на тие пазари“, рече Хосбен.
„Азербејџан е најзаинтересиран за земјоделските производи. Туризмот и здравството се, исто така, добри полиња на соработка и можност за развој на технологијата“, рече Џенгиз Ѓул, копретседател на Турско-азербејџанскиот бизнис совет.
Кемал Назим, претседател на заедницата на турските бизнисмени во Македонија, изјави за SETimes дека македонските градежни претпријатија можат да бидат конкурентни во овие држави преку заеднички инвестиции со турските претпријатија и агресивен пристап.
„Двете држави може да имаат полза, бидејќи во овие држави економиите имаат енормен раст“, рече Назим.
Благоја Блажески, Македонец кој е сопственик на претпријатие што работи во Египет, рече дека соработката со Турција може само да ѝ помогне на Македонија да влезе на нови пазари, бидејќи турската економија е силна и здрава. Формирањето заеднички турско-македонски претпријатија е остварливо решение.
„Тешко е да се работи самостојно на една територија каде што јазикот е проблем, како и политичката криза, која е присутна во Египет“, рече Блажески, чие претпријатие се занимава со производство на појаси за автомобили. „Во овие држави самостојното дејствување е ризично. Во моментов само пет претпријатија од Македонија работат во Египет.“
Самар Фаза, Македонец кој живее во Јордан, рече дека во земјите на Далечниот Исток, има малку информации за Македонија.
„Македонија треба да биде поактивна на овие пазари. Луѓето бараат да откријат нешто ново и јас мислам дека Македонија го има тоа нешто“, рече Фаза за SETimes.
 Кои производи и услуги од вашата држава мислите дека ќе бидат најбарани на пазарите во Азија и на блискиот Исток? Споделете ги вашите коментари долу.  
