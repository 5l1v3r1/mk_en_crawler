26/07/2011
Озгур Огрет за Southeast European Times во Истанбул – 26.07.11
Убиецот Огун Самаст, кој самиот се предаде, во понеделникот (25-ти јули) беше осуден на 22 години затвор за „планираното убиство“ на ерменскиот турски државјанин, Хрант Динк, во Истанбул, на 19-ти јануари 2007 година. 
Самаст, кој имаше 17 години кога го изврши убиството, беше осуден од малолетничкиот суд -- што го спаси од добивање доживотна затворска казна без можност за условно ослободување, казна што судот најпрво му ја изрече, а потоа беше намалена.
Самаст ќе отслужи 11 години во затвор, врз основа на законот за извршување кривични санкции. Тој веќе беше во затвор четири години, што значи дека ќе биде ослободен во средината на 2021 година. 
Убиецот ја изнесе својата последна одбрана на рочиштето во понеделникот, изразувајќи каење и тврдејќи дека е променет човек. 
Адвокатот на Самаст, Левент Јилдирим, им се обрати на новинарите надвор од судницата, велејќи дека неговиот клиент не требало да е осуден за планирано убиство. 
„Инцидентот нема врска со [никакво] планирање. Огун [не призна] до последен момент“, рече Јилдирим, додавајќи дека ќе се обрати за казната до Врховниот апелациски суд. 
Адвокатката на семејството Динк, Фетхие Четин, исто така, даде изјава за медиумите по рочиштето, и го критикуваше судот заради тоа што не му ја изрече на Самаст максималната затворска казна од 24 години. 
Четин рече дека очекувале поостра казна поради тоа што делото е извршено со „мотив на расистичка омраза“ и што тој чин й направи штета на културата на соживот на општеството. 
„Целта на кривичниот закон ... е не само [да се] задоволи правдата, туку и да се одржи социјалниот мир [и] да се обезбеди култура на соживот со сите наши разлики“, рече таа. 
Платформата Пријателите на Хрант го следеше судењето од самиот почеток, одржувајќи демонстрации пред рочиштата со цел да се задржи интересот на јавноста за правниот процес. 
„Настрана од пресудата што Огун Самаст ја доби како убиец, јас верувам дека вистинскиот проблем со овој случај е дека не беше дозволено да се судат реално одговорните страни. Оваа листа ја вклучува полицијата, жандармеријата, националната разузнавачка агенција (МИТ), па дури и поранешни гувернери“, рече членот Цигем Матер за SETimes. 
Таа додаде дека проблемот е што кривичните дела од омраза не се дефинирани со турскиот закон.
Платформата, како и адвокатите на одбраната, тврдат дека случајот не напредуваше добро во последните четири години, бидејќи оние што стоеле зад Самаст беа заштитени од државата. 
Во септември 2010 година Европскиот суд за човекови права ја прогласи турската држава за виновна за незаштитување на правото на Динк на живот и слобода на изразување. 
