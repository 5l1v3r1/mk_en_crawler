20/07/2011
Ана Вуд за Southeast European Times во Истанбул – 20.07.11
Како потег кој сигнализира вжештување на тензиите меѓу турската држава и курдската заедница, Конгресот на демократско општество (ДТК), организација која тврди дека го претставува курдското население во Турција, издаде изјава минатата недела, во која вели дека повикува на „демократска автономија“ за турските Курди.
Соопштението беше прочитано гласно од страна на Ајсел Туглук, една од победничките независни кандидати предложени од курдски поддржаната Партија за мир и демократија (БДП). 
„Ја објавуваме нашата моќ и волја да управуваме самостојно“, рече таа. „Демократската автономија не е само за курдскиот народ, туку и модел за решение кој ќе им овозможи на сите турски народи слободно да ги изразат своите верувања и култура.“ 
Декларацијата додава нова димензија во ќор-сокакот кој ги одбележа односите меѓу неодамна реизбраната администрација на АКП и курдското политичко тело. По важната победа на БДП на националните избори во јуни, судот му го одби на еден од кандидатите, Хатип Дикле, правото да влезе во парламентот. Во знак на протест, никој од независните кандидати поддржани од БДП не влезе во парламентот и не положи свечена заклетва. 
Според Хенри Баркли, професор по меѓународни односи на Универзитетот Лихај, кој специјализира на турската политика, оваа декларација може да се смета за следен логичен чекор во еволуцијата на државно-курдските односи.
„Курдите веќе некое време се движат во тој правец; тоа не е ново“, рече Баркли за SETimes. „Тие одлучија дека ќе ги променат фактите на теренот без да ја чекаат турската влада.“ 
Баркли вели дека одлуката има логика со оглед на партиската контрола на толку многу општини во претежно курдскиот југоисточен дел. Од психолошка перспектива, смета Баркли, ова соопштение е дел од напорите „за протуркување на идејата [за автономија] во свеста на луѓето“. 
Сепак, јасно е дека сé уште има долг пат пред турската јавност да прифати една ваква премиса, со оглед на тоа што територијалниот интегритет на земјата претставува клучна тема на турскиот национализам. Нападот од страна на ПКК на истиот ден со соопштението, при шти загинаа 13 војници, само ги разгоре страстите на турските националисти, поврзувајќи ја „демократската автономија“ со сепаратистичко насилство во очите на многумина.
Иако се работи за експлозивно прашање, некои ја оспоруваа делотворноста на самото соопштение. Во интервју за турскиот весник Радикал, курдскиот политичар и писател Тарик Зија Екинчи отиде дотаму што го нарече потегот „безначаен“. 
„Ако го објавија, што ќе се случи?“ праша тој реторички, продолжувајќи: „Да кажеме дека јас ќе одам и ќе објавам моја сопствена демократска автономија -- каде ќе ме однесе тоа? Она што е важно е да се постигне договор со државата и администрацијата и да се создадат јасни формули во рамките на правната сфера.“ 
Сепак, надежите и очекувањата на многу Курди во Турци се подгреани. Мирбег Тлакс, курдски софтвер инженер што живее во јужна Турција, ги сподели своите ставови со SETimes. 
„Во еден животен простор каде што сте родени без право на избор, ја доживувам демократската автономија во најмала рака како дефиниција на тоа како можам да живеам“, рече Тлакс. „Ја сметам за еден од начините да се дистанцирате себеси од овој период на војна, кој трае откако знам за себе.“
