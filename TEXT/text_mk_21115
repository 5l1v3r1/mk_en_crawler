02/11/2007
СКОПЈЕ, Македонија -- Националниот совет за безбедност на земјата се состана повторно во четвртокот (1-ви ноември) и ја минимизираше загриженоста за безбедноста искажана во средата, опишувајќи ја ситуацијата во земјата како стабилна и мирна, и покрај некои „помали предизвици во контекст на последните регионални настани“. Советот истакна дека нема докази за евентуални политички мотиви зад неодамнешните напади на маскирани вооружени напаѓачи врз полицијата во селата во близина на границата со Косово. Македонскиот претседател Бранко Црвенковски истакна дека групите активни во тој регион се дел од синџирите организиран криминал.
Во другите вести, портпаролот на македонското Министерство за внатрешни работи, Иво Котевски, потврди дека полицијата ја проверува снимката емитувана на Хрватската телевизија. На неа се гледаат униформирани мажи како патролираат во северниот дел од земјата, во близина на границата со Косово. Тие тврдат дека се членови на Ослободителната национална армија, која беше активна за време на меѓуетничкиот конфликт во Македонија во 2001 година. 
Котевски, исто така, потврди дека полицијата го пронашла телото на 44-годишниот Џавид Морина, еден од седуммината затвореници кои во август избегаа од максимално обезбедениот затвор Дубрава во Косово. Морина беше најден на пат надвор од Тетово во четвртокот. Тој, наворно, бил убиен во престрелка помеѓу две ривалски криминални банди што оперираат во областа. (Макфакс, МИА, А1 ТВ, Б92, АФП, АП, Б92Р - 01/11/07)
