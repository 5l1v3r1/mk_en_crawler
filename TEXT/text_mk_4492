26/02/2009
Од Мањола Хала за Southeast European Times во Тирана -- 26/02/09
Додека Албанија се подготвува за своите парламентарни избори на 28-ми јуни, премиерот Сали Бериша ветува чисти избори. Но, критичарите и политичките противници веќе ги критикуваат наводните нерегуларности во процесот. Според новиот изборен законик, гласачите мораат да покажат нови лични карти или биометрички пасоши. Социјалистичката партија (СП) и другите опозициски партии велат дека владата нема „конкретен распоред“ за обезбедување на личните карти.
Нивното издавање започна на 12-ти јануари, и владата ги призна проблемите. Заменик-министерот за внатрешни работи, Фердинанд Пони, рече дека побарувачката ги надминала очекувањата на претпријатието за издавање лични карти. Околу 3 милиони гласачи треба да ги добијат своите лични карти до 28-ми јуни. Според извештаите на локалниот печат минатата недела Сагем, фирмата што ги изработува личните карти, започна со издавање нови лични карти во Тирана и Фиер и очекува да ги издаде личните карти навреме за изборите и во другите градови.
Околу 740.000 Албанци немаат пасоши и ако нивните лични карти не бидат изработени навреме, тие нема да можат да гласаат. Предложената комисија сé уште не е официјално оформена, и на 18-ти февруари СП ја обвини владејачката партија дека го попречува нејзиното формирање.
Но, темпото на издавањето лични карти не е единствениот проблем што им смета на опозициските партии, особено помалите. Тие, исто така, го доведуваат во прашање интегритетот на избирачките списоци. Социјалдемократската партија тврди дека Министерството за внатрешни работи ги испуштило имињата на опозициските поддржувачи од листите што ги испраќа во малите и големите градови. 
Помалите партии, исто така, жестоко се противат на, како што ја опишуваат, несоодветната застапеност во централните и регионалните изборни комисии задолжени за броење на гласовите. 
Изборите „се загрозени, бидејќи гласовите ќе ги бројат партиите, наместо граѓаните“, предупреди шефот на Демократскиот сојуз, Неритан Цека. 
Плашејќи се да не бидат исклучени од парламентот, помалите партии формираат коалиции. Новиот пропорционален систем на застапеност ги натера да го направат тоа, со оглед на изборниот праг од 3 отсто за партиите да имаат место во парламентот и 5 отсто за коалициите.
Непомалку од 28 партии учествуваа на изборите во 2005 година: 14 партии во три коалиции и други 14 партии учествуваа самостојно.
За разлика од тоа, Албанците овојпат, најверојатно, ќе избираат меѓу четири коалиции -- оние предводени од СП и владејачката Демократска партија, како и левичарската коалиција предводена од Илир Мета од Социјалистичкото движење за интеграција и десничарската коалиција предводена од водачот на Движењето за национален развој, Даш Шехи.
