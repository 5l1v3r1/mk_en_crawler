04/09/2012
Дражен Ремиковиќ за Southeast European Times во Сараево -- 04.09.12
И покрај рокот на 31-ви август поставен од претставниците на ЕУ, 13 парламентарни партии во Босна и Херцеговина (БиХ) повторно не успеаја да постигнат компромис за уставни и изборни промени, кои би им овозможиле на етничките малцинства да се кандидираат за највисоките позиции во земјата.
Официјалните претставници во Брисел и малцинствата се незадоволни поради непроменетиот устав, додека политичарите се надеваат дека ќе најдат решение во блиска иднина.
Енди Мекгафи, портпарол на делегацијата на ЕУ во БиХ и специјален претставник на ЕУ, рече дека задачите за БиХ да се придвижи напред на агендата на ЕУ се добро познати и непроменети.
„Сите политички водачи и претставници на БиХ се договорија за овие задачи и соодветните временски рамки на 27-ми јули во Брисел“, рече Мекгафи заSETimes. „Водачите во БиХ ја имаат целосната одговорност да постигнат напредок во преземените обврски. ЕУ очекува конкретни резултати во спроведувањето на патоказот ако БиХ сака напредок на својот европски пат. Токму таму треба да биде фокусот, пред претстојните временски рамки.“
Повеќе од три години владејачките партии дебатираат за решение за спроведување на пресудата на Европскиот суд за човекови права (ЕСЧП) од 2009 година, според која уставот на земјата, зацртан со Дејтонскиот мировен договор во 1995 година, содржи дискриминаторски и незаконски одредби кои мора да се изменат.
Со Дејтонскиот договор е воспоставено трипартитно претседателство кое ротира меѓу еден босански Хрват, еден Босанец и еден босански Србин. Уставот и изборниот закон предвидуваат дека само членовите на трите конститутивни етнички групи имаат право да бидат избирани во трипартитното претседателство и парламентот.
Во 2006 година претставникот на босанските Евреи, Јакоб Финчи, и ромскиот претставник, Дерво Сејдиќ, ја тужеа БиХ во ЕСЧП за дискриминација. Оние што не се дел од трите главни етнички групи, Евреите и Ромите, заедно со околу 14 други малцински групи, немаат право да бидат кандидати за претседателството или за парламентот.
Сефик Џаферовиќ, претседател на парламентарниот комитет задолжен за спроведување на одлуката, изрази жалење поради тоа што не е постигнат договор.
„Комисијата даде предлог за спроведување на пресудата, но истиот не е прифатен. Потоа, на политичките партии им беше речено да дадат свои предлози. За жал, дури и тоа не резултираше со успех. Се надевам дека договор за спроведувањето на пресудата ќе биде постигнат што е можно поскоро“, рече Џаферовиќ заSETimes.
Финчи изјави заSETimes дека политичките водачи уште еднаш покажаа неодговорност и дека го изгубија целиот кредибилитет.
„Уште еднаш ја измамивме Европа. Европа не го одреди овој краен рок, туку ние. Наместо еден добар предлог, партиите поднесоа неколку предлози, од кои ниту еден не е доволно добар. Немаме ништо од нивните приказни и ветувања. Можеме да видиме сé во практиката“, рече Финчи.
Политичките водачи на БиХ мора да ги усогласат различните позиции и да одговорат на барањата на ЕУ со цел да го исполнат својот патоказ до 1-ви ноември. Но, многумина се скептични дека БиХ ќе успее во тоа.
Зоран Ѓериќ, заменик-претседател на Партијата за демократски напредок (ПДП), рече дека трпеливоста на меѓународната заедница е при крај и дека БиХ, најверојатно, треба да очекува санкции поради овие потези.
„Граѓаните на БиХ се уште еднаш измамени и властите уште еднаш покажаа дека не се способни да ги исполнат поставените задачи. Луѓето сега, на претстојните избори, треба да го казнат ваквото однесување на политичарите“, рече Ѓериќ заSETimes.
