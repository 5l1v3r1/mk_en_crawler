08/12/2008
(FT, Euobserver, EurActiv, Guardian - 14/11/08; AFP, DPA, BBC, Euobserver, The Times, Европска Комисија - 13/11/08)
Европската Комисија (ЕК) предложи амбициозен план кој предвидува мерки за зајакнување на енергетската безбедност и ефикасност на ЕУ и намалување на нејзината зависност од увозот на нафта и гас од Русија.
Во овој момент, ЕУ од странски извори добива речиси 54 отсто од својата енергија. Увезува 61 отсто од својот гас, од кој 42 отсто од Русија. Во очекување на понатамошен пад на домашното производство на гас, ЕК проценува дека до 2020-та година увозот на гас ќе се зголеми на 73 отсто.
По овогодинешните цени, увозот на енергија претставува околу 350 милијарди евра, соопшти комисијата во својот Втор стратешки енергетски преглед, објавен на 13-ти ноември. Овој износ изнесува околу 700 евра годишно по глава на секој жител на ЕУ, стои во извештајот. Претставувајќи го тој пакет, претседателот на ЕК Хозе Мануел Баросо нагласи дека, само минатата година, цените внатре во ЕУ пораснале во просек за 15 отсто. 
„Мораме да го прекинеме тој магичен енергетски круг на зголемена потрошувачка на енергија и зголемен увоз“, рече тој. 
Фактот дека осум земји од ЕУ се потполно зависни од Русија за добивање на гас е проблем кој Унијата мора да го реши, рече Баросо. „Мораме да ги заштитиме европските граѓани од ризиците дека надворешните снабдувачи не можат да ги извршат своите обврски“, рече претседателот на ЕК Хозе Мануел Баросо.
Спорот околу цената на гасот помеѓу Русија и Украина доведе до кратко прекинување на испораката на гас во некои држави од ЕУ во зимата 2006-та година, после што се појавија иницијативи за поголема диверзификација на енергетските извори и патиштата на снабдување. После конфликтот на Кавказ, се намали довербата на Европа во сигурноста на руското снабдување. 
ЕУ мора да преземе итни мерки за зголемување на својата енергетска ефикасност и намалување на зависноста од увозот, рече Баросо, повикувајќи ги земјите-членки да се согласат со новите предлози на ЕК. „Мора да инвестираме и внесеме разновидност“, рече тој.
Во својот план, ЕК ја нагласува потребата за поголемо внимание врз инфраструктурните потреби на Унијата и диверзификација на снабдувањето со енергија, зголемување на гасните и нафтените резерви, воспоставување на механизми за кризни ситуации во случај на евентуално прекинување на снабдувањето со гас, подобро користење на домашните енергетски ресурси и посилни напори да се зголеми енергетската ефикасност. 
Првиот приоритет на Стратешкиот енергетски преглед е усвојување и имплементација на мерките кои ќе и помогнат на Унијата да ги исполни т.н. 20-20-20 цели за климатските промени, стои во соопштението на ЕК.
Целта на ЕУ е да постигне намалување од 20 отсто на емисиите на карбон диоксид, удел од 20 отсто на ветерот, сончевата енергија и другите извори кои се обновуваат во крајната енергетска потрошувачка и зголемување од 20 отсто на енергетската ефикасност до 2020-та година.
„За да ги исполниме целите 20-20-20 на ЕУ на начин кој гарантира снабдување на електрична енергија и гас до сите граѓани на ЕУ, ќе бидат потребни големи промени на внатрешната енергетска структура на ЕУ во текот на идните години и децении“, стои во соопштението на ЕК. 
Во прегледот се истакнува суштинското значење на шест стратешки проекти за енергетската безбедност на ЕУ: Балтички план за взаемно поврзување, средоземноморски енергетски прстен, јужен гасен коридор, соодветно взаемно поврзување на гасот и електричните мрежи од север-југ со Централна и Југоисточна Европа, електрична мрежа на крајбрежјето на Северното море и ефикасно снабдување на течен природен гас за Европа. 
Ако владите на земјите-членки и Европскиот парламент го прифатат пакетот, разработката на предложениот план за Балтичко взаемно поврзување ќе започне идната година. Планот, кој вклучува снабдување со гас, електрична енергија и акумулирање, ќе ги поврзува мрежите на Естонија, Латвија и Литванија со ЕУ. Во моментов, овие три балтички земји се поврзани со руските енергетски мрежи и се меѓу осумте членки на Унијата кои добиваат 100 отсто од потребниот гас од Русија. 
Опишувајќи го јужниот гасен коридор како „еден од најважните приоритети за енергетската безбедност на ЕУ“, од ЕК велат дека проектот ќе вклучи изградба на гасоводите неопходни за транспорт на снабдувањето од каспискиот и блискоисточниот регион, без Русија.
Средоземноморскиот енергетски прстен кој треба да ги поврзува гасните и електричните мрежи на Европа со јужниот дел од Средоземното море „сега треба да биде завршен“, велат од ЕК, истакнувајќи го значењето на овој проект за развој на „огромниот сончев и ветрен енергетски потенцијал“ на регионот.
Извршниот орган на ЕУ, исто така, побара изработка на проект за мрежа на бреговите на Северното море, која ќе ги поврзува националните електрични мрежи на земјите од северозападна Европа и да ги вклучи многубројните планирани проекти за крајбрежните ветрени проекти. Заедно со Балтичкиот проект за взаемно поврзување и Средоземноморскиот прстен, тој треба да постане „основа на идната европска супермрежа“, велат од ЕК. 
Ветувајќи дека ќе ги искористи постоечките инструменти за да постигне брз напредок на овие шест проекти, комисијата, исто така, истакна дека сите заинтересирани страни ќе мора да вложат значителни напори за мобилизирање на потребното финансирање за нивно спроведување, вклучувајќи и трети земји. 
„Оваа работа се појавува како клучен елемент на реакцијата на ЕУ на актуелната финансиска криза и затоа треба да биде забрзана ...меѓу другото да се поддржи вработеност и да се придонесе за блокирање на падот на побарувачката“, велат од комисијата.
Таа, исто така, претстави пакет на нови предлози за енергетска ефикасност, вклучувајќи и ревизија на законот на Унијата за енергетската ефикасност на зградите и производите кои користат енергија. ЕК сака да бидат воведени нови стандарди за сите нови згради и постоечките згради кои се реновираат, тврдејќи дека ова може да придонесе заштеда на енергијата од 5 до 6 отсто до 2020-та година.
Комисијата побара вклучување на поширок спектар на производи кои користат енергија -- не само апарати за домаќинство -- во правилата на Унијата за енергетско етикетирање. Според посебен правен инструмент, ќе биде воведена нова енергетска етикета за автомобилските гуми според ефикасноста на нивното гориво. Со избор на подобри гуми, потрошувачите би можеле да ги намалат сметките за бензин до 10 отсто, смета комисијата. 
Комисијата, исто така, планира да усвои минимални барања за светилките, уличното и канцелариското осветлување и други електрични уреди, како и да понуди предлог за целосно усогласување на Директивата на Унијата за енергетско оданочување со нејзините цели за енергетски и климатски промени. 
