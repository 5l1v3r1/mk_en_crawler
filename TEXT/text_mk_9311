06/07/2012
Бојана Миловановиќ за Southeast European Times во Белград -- 06.07.12
Трошењето по глава на жител во Србија е околу 2,5 пати под она на Европејците, или 44 отсто од просекот на ЕУ, зголемување од 1 отсто од 2010 година, според неодамнешните резултати на Еуростат. 
Економски, Србија заостанува зад Бугарија, која има најнизок БДП по глава на жител во ЕУ -- 45 отсто од европскиот просек. 
Мирослав Здравковиќ, помошник во белградскиот Институт за економија, рече дека кога станува збор за животниот стандард, Србија е во пад како и другите западнобалкански земји. Неговите долгорочни предвидувања, исто така, не се поволни.
„Во 2014 година, според просекот на БДП, Албанија ќе биде пред Србија, бидејќи -- благодарение на емиграцијата -- истата не е во банкарска криза и нема пад на БДП во последниве години. Во 2014 година само Босна и Херцеговина (БиХ) ќе биде посиромашна од Србија“, рече Здравковиќ.
Тој додава дека платите во Србија се петпати пониски отколку во западните земји, но цените на услугите како што е здравствената заштита и образованието се само малку пониски, што дава трипати понизок животен стандард во Србија отколку на Запад. 
„Ние сме пропадната држава -- додека не се формира нова држава, нема да има напредок. Ако погледнеме од геополитички аспект, Косово и Албанија имаат непречен економски раст, додека Србија свесно и намерно се турка себеси надолу“, рече Здравковиќ.
Иако животниот стандард во Србија забрзано расте во текот на изминатите три години, бројот на невработени лица драстично порасна и продолжува да расте, предупредува Данило Суковиќ од Институтот за социјално истражување во Белград.
„Со сé посиромашната економија, платите и нивните редовни исплати стануваат понеизвесни“, рече Суковиќ за SETimes, додавајќи дека „никој не би можел да го преживее она што го преживеа Србија: војни, санкции и Слободан Милошевиќ“.
„По демократските промени во 2000 година, новата влада не само што не ја искористи можноста, туку и продолжи со системот на Милошевиќ, со таа разлика што немаше само една политичка партија, и немаше санкции и изолација од меѓународните институции“, рече Суковиќ.
Многу валкани пари поминаа низ приватните претпријатија, случаи на кражба и измама поминаа неказнето, и магнатите владееја со Србија, додаде тој. Институциите работат во интерес на магнатите и политичарите, додека луѓето стануваат посиромашни.
„Успеавме да го покриеме тоа со странски инвестиции, но сé излезе на површина со избивањето на светската криза. Како и да е, ќе се најдевме во таа ситуација дури и без светска криза“, рече Суковиќ.
Решението на проблемот, рече тој, е да се пресечат врските меѓу извршната власт, политичките партии, магнатите и судството. 
„Сé треба да биде транспарентно; ни требаат големи резултати во борбата против корупцијата -- апсење како она на Санадер во Хрватска. Оние што го донесоа ова треба да одговараат. Целиот процес на приватизација треба да се ревидира“, рече Суковиќ.
За граѓаните ситуацијата е јасна -- нивниот животен стандард е низок.
„Секој ден се соочувам со фактот дека стандардот е трипати понизок од оној во Европа. Кога одам во продавница секој ден, свесен сум колку е сé скапо и колку можам да си дозволам“, рече за SETimes пензионерот Славољуб Драгиќ (67).
Во 2011 година српските граѓани имаа трипати понизок животен стандард отколку просекот на ЕУ, според податоците на Еуростат. Според БДП по глава на жител, Србија е 35 отсто од европскиот просек, додека Македонија е 36 отсто. Црна Гора се подобри со 43 отсто БДП во 2011 година, 2 отсто повисок процент од оној во 2010 година.
Во Хрватска БДП е ист како и во 2010 година -- 61 отсто од просекот на ЕУ. Најлошо стои, според тој индикатор, Албанија со 31 отсто и БиХ со 29 отсто. Индикаторот на БиХ се зголеми за 2 отсто во споредба со 2010 година, додека во Албанија индикаторот скокна за 3 отсто.
