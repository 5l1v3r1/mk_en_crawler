10/10/2012
Енди Дабилис и Ериса Даутај за Southeast European Times во Атина и Истанбул -- 10.10.12
Грците се маѓепсани од турската телевизиска серија „Величенствениот век“ во последниве месеци. Серијата ја сочинуваат историски реконструкции на животот на султанот Сулејман во 16-тиот век и светкави приказни во стилот на сапунските опери, со интриги и семејни драми, што ги поттикна националистите да предупредат дека обожавателите треба да престанат да ја гледаат. 
Грчките гледачи велат дека многу им се допаѓа споделената возбуда од гледањето како живеат богатите Турци и дека серијата го направила Истанбул за нив неодоливо место за посета, додека други се поврзуваат со проблемите на обичните Турци.
„Дејствијата се многу замрсени и има многу солзи и драма, а има и убиства“, рече Антониа Тома (84) заSETimes.
„Режијата и aктерската екипа се подобри отколку грчката телевизија“, рече за SETimesРегина Антониаду (51), наставник по јазик. „Тие ја претставуваат убавината на нивната земја и тоа ве тера да посакате да одите таму.“
Грчките обожаватели на турскиот актер Бурак Хаки, кој во серијата го игра Дудактан Калбе, направија фан-клуб со 4.500 членови.
Сто најсреќни обожаватели беа избрани да отпатуваат со Хаки на мини-турнеја на Босфорот.
Хаки рече дека и тој го цени воодушевувањето на грчките обожаватели, така што одлучил да ја посети земјата за да ја искаже својата благодарност.
Серијата стана толку популарна што националистичкиот солунски бискуп Антимос и неонацистичката партија Златна зора ја осудија серијата и ги повикаа Грците да не ја гледаат.
„Никој не треба да го гледа Мухтесем Хузјил, „Величенствениот век“, рече Антимос. „Со гледањето на турските серии ние им велиме дека се предадовме.“
Но, обидот за забрана пропадна, бидејќи раскошните приказни за забранетата љубов, неверството, лојалноста на клановите и предавството стана утеха за Грците погодени од рецесијата.
Популарноста на турските серии е, исто така, и економско прашање, бидејќи за грчките телевизиски станици поевтино е да ги купат, отколку самите да ги продуцираат.
„Се надевам дека грчкиот народ и администрација не се погодени од ваквите дискриминаторски ставови“, рече за SETimesТамер Касим, заменик-претседател на анкарската Меѓународна организација за стратешко истражување.
Касим рече дека охрабрувањето на луѓето во двете земји да гледаат серии може да ја поттикне културната соработка меѓу двете земји.
Покрај фан-клубовите на Фејсбук, грчките гледачи ги користат турските зборови на своите извештаи и списанијата почнаа да нудат цедеа за интензивни лекции по турски јазик.
Критичарите ја пропуштаат поентата, според Димитриос Триантафилу, вонреден професор по меѓународни односи на Универзитетот Кадир Хас во Истанбул.
„Овој опседнат менталитет има влијание врз нечиј поглед кон остатокот од светот, така што е истовремено и „анти-сé што не е грчко“, рече Трантафилу заSETimes.
Другите серии како „Езел“, „Аск ве Чеза“ и „Акс-I Мемну“ покажуваат панорамски слики на Истанбул, привлекувајќи потенцијални посетители.
„Езел и другите серии портретираат изгубена димензија од грчкото општество која е закопана во последниве години. Тоа го буди во денешниот Грк изгубениот идентитет“, вели прозаистот Никос Хеиладакис.
Телевизиските серии покажаа дека и покрај префрлањата на грчките националисти во врска со 400-годишната отоманска власт која заврши пред скоро два века, Грците и Турците имаат многу културни сличности. 
Клеон Антониу, гитарист во грчката музичка група Моде Плагал, која работи со турскиот оркестар Оркестра Босфорус, рече дека културните размени ги уриваат предрасудите.
„Многу музика денес во Грција ние сме ја презле од Мала Азија. Комуницираме со нашите колеги во Турција и сме блиски со нив“, рече Антониу за SETimes.
Многумина се сомневаат дека критичарите ќе го прекинат културниот феномен и ќе ги спречат грчките обожаватели да ги гледаат турските серии, особено со користење понижувачки јазик.
„Не мислам дека тоа е непатриотски, а сум ќерка на свештеник“, рече Тома.
