27/09/2010
Од Наташа Радиќ за Southeast European Times во Загреб --27/09/10
Податоците до кои дојде Светската здравствена организација, а беа објавени од Хрватскиот национален институт за јавно здравје, покажуваат одредени позитивни здравствени трендови меѓу Хрватите. Наталитетот се зголемил малку во 2009 година, а имало и помалку самоубиства, убиства и фатални сообраќајни несреќи. 
Но, исто така има и едно неочекувано сознание: за првпат досега, стапката на смртност меѓу жените се зголемила, за 0,8 отсто. 
Извештајот „Здравјето на нацијата“ на д-р Тања Чориќ покажува дека 26.395 жени починале во 2009 година, во споредба со 26.019 мажи. Жените сé уште имаат подолг животен век во Хрватска: 79,6 години, во споредба со просекот од 73,4 години за мажите. 
„На возраст од 68 години, јас не се чувствувам како млада жена, но се чувствувам добро. Се разбира, топлите летни денови знаат да бидат исцрпувачки, но затоа јас редовно пливам или останувам дома во деновите со високи температури и се обидувам да се хранам здраво. Признавам дека не вежбам, но многу се движам“, вели професорката Зејра Лушиќ, со седиште во Сплит. 
Таа патува во странство најмалку двапати годишно и држи темпо со другите сопатници, дури и двојно помлади. 
Високата стапка на смртност меѓу жените во Хрватска не ја загрижува.
Генерално гледано, малку помалку смртни случаи биле резултат на кардиоваскуларните болести во 2009 година, додека стапката на болестите поврзани со ракот била повисока. Цели 75 отсто од сите смртни случаи биле болести поврзани со срцето или со ракот. 
Извештајот, исто така, ги детектира случаите на самоубиство и смртните случаи поврзани со насилство. Минатата година имало 2.986 вакви случаи: 790 самоубиства, 58 убиства, 2.121 фатални сообраќајни незгоди, четворица загинати од нагазни мини и 13 нерешени смртни случаи. 
Стапките на самоубиство и убиство паднале, како и бројот на жртвите од сообраќајните несреќи: 616 луѓе загинале во автомобилски несреќи во 2009 година, 89 помалку од 2008 година.
Од другата страна на спектарот е наталитетот. Хрватскиот наталитет е низок -- статистички има само 11,8 новороденчиња на 1.000 луѓе, но минатата година земјата ја достигна својата најголема цифра на новороденчиња во последниве пет години: родени се 44.754 бебиња -- 51,3 отсто се машки, а 48.7 отсто се женски.
