18/05/2010
(ДПА, Еуроњус, Вашингтон пост, Вол стрит џрнал - 18/05/10; AП, Ројтерс, АФП, ДПА, ВОА, РФЕ/РЛ, Кришчан сајанс монитор, Тајмс онлајн - 17/05/10)
Иран се согласи да пренесува голем дел од својот осиромашен ураниум со договорот со Бразил и Турција, потпишан во Техеран во понеделникот (17-ти мај). Но, потегот наиде на скептицизам кај претставниците на ЕУ, САД и Русија, бидејќи Иран, исто така, вети дека ќе ја задржи својата програма за 20 отсто збогатување -- спротивно на резолуциите на Советот за безбедност на ОН. 
Според договорот од понеделникот, потпишан од министрите за финансии на трите земји, Иран ќе пренесе 1.200 килограми од својот осиромашен ураниум во Турција во рок од еден месец. За возврат, за не повеќе од година потоа, земјата ќе добие 120 килограми висококвалитетно гориво од различни странски извори кое се користи во медицински истражувачки реактор. 
Размената беше објавена по разговорите меѓу иранскиот претседател Махмуд Ахмадинеџад, неговиот бразилски колега Луиз Инацио Лула де Силва, и турскиот премиер Тајип Ердоган, во врска со спорната нуклеарна програма на Техеран. 
Договорот од понеделникот се заснова на договорот со кој посредуваше Меѓународната агенција за атомска енергија (ИАЕА) минатата година, според кој Иран требаше да испрати скоро 80 отсто од својот осиромашен ураниум во странство, за негова преработка во нуклеарно гориво. Во октомври, Техеран даде принципиелна согласност за предложениот договор, но потоа се повлече од истиот, и покрај предупредувањата дека може да се соочи со нови санкции од ОН.
Вкупните резерви на осиромашен ураниум се верува дека се пораснати од 1.500 килограми минатата есен на околу 2.300 килограми денес. 
Дејвид Олбрајт, од Вашингтонскиот Институт за наука и меѓународна безбедност, рече дека сегашните резерви на земјата се повеќе од двапати поголеми од количината потребна за производство на доволно материјал за една бомба.
Потегот на Техеран пред четири месеци за зголемување на неговата граница за збогатувањето на 20 отсто, од 3,5 отсто, предизвика уште поголема загриженост меѓу западните сили кои веќе беа загрижени во врска со вистинските цели на нуклеарната програмата на Иран. 
„За нас, сега, повеќе нема основа за нови санкции или мерки“, рече турскиот министер за надворешни работи, Ахмет Давутоглу, за новинарите во Техеран. „Иран ќе напише писмо до ИАЕА и ние се надеваме дека ИАЕА во Виена ќе реагира брзо и позитивно за да има резултати за кус временски период.“
Но, западните официјални претставници јасно ставија до знаење дека планираат и понатаму да работат на нови санкции на ОН против Иран, велејќи дека новиот пакт не отиде доволно далеку. 
Маја Кочијанчиќ, портпаролка на шефицата за надворешна политика на ЕУ, Катрин Ештон, рече дека договорот од понеделникот се чини оти претставува „варијанта“ на оној кој беше постигнат со ИАЕА минатата година.
„Ако Иран сега го прифати предлогот на ИАЕА, тоа ќе биде добредојдено, но не го решава основниот проблем, а тоа е дека меѓународната заедница е сериозно загрижена за мирољубивоста на намерата на иранската нуклеарна програма“, ДПА ја цитираше нејзината изјава. 
„Неангажирањето на Иран сериозно, како и недавањето уверувања во врска со програмата и непочитувањето на резолуциите што се усвоени, се причината поради која ние сé уште се залагаме за резолуција со санкции во Советот за безбедност.“ 
Белата куќа искажа признание за напорите на Турција и Бразил, двете непостојани членки на Советот за безбедност, но истакна дека „нејасниот“ договор сега треба да биде испратен „јасно и авторитативно“ до ИАЕА.
„Со оглед на постојаното неисполнување од страна на Иран на своите обврски, и потребата за решавање на основните прашања поврзани со нуклеарната програма на Иран, Соединетите Држави и меѓународната заедница и понатаму се сериозно загрижени“, рече секретарот за врски со медумите Роберт Гибс.
