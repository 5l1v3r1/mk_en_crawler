07/03/2007
(AП, Eux.tv, Еуроњус, Блумберг, ДПA - 06/03/07)
ЕУ во вторникот (6-ти март) рече дека Србија би можела стане земја-кандидатка следната година. Ова беше соопштено за време на посетата на српскиот претседател Борис Тадиќ на Брисрл оваа недела. Сепак, по разговорите со Тадиќ, комесарот за проширување на ЕУ, Оли Рен, рече дека земјата мора да покаже „конкретни и убедливи активности што мора да водат до целосна соработка“ со меѓународниот суд за воени злосторства во Хаг. 
„Постигнувањето на кандидатски статус во 2008 година е амбициозно, но под најдобри околности, тоа е можно“, рече Рен. 
Прекинот на преговорите на земјата за Спогодбата за стабилизација и асоцијација со Унијата пред скоро десет години, претставува директен резултат на недостатокот од соработка на Србија со судот за воени злосторства. На 3-ти март, 2006 година, Рен на српската јавност й рече дека разговорите се прекинати поради тоа што не е уапсен бегалецот Ратко Младиќ. 
За повторно да ги отвори преговорите -- и за да го направи првиот чекор во правец на добивање кандидатски статус -- Србија мора да поднесе предлог во кој ќе биде наведена јасната обврска на Србија за уапсење на Младиќ и другите клучни осомничени. Според Рен, планот мора да вклучува гаранции дека „компетентен персонал“ е во позиција да осигури соработка. 
Тадиќ рече дека соработката со Хашкиот трибунал ќе биде „број еден приоритет“ на новата влада. 
„Јас навистина верувам дека сите обвинети мора да бидат во Хаг“, рече Тадиќ, додавајќи дека планира да формира нова влада „со европски намери“ до крајот на овој месец. 
„Ние нема да бидеме дел од европскиот проблем“, изјави Тадиќ за новинарите по состанокот со официјални претставници на ЕУ. „Ние би сакале да бидеме дел од европското решение.“
Некои аналитичари велат дека Унијата го омекнала својот став кон Србија поради очекуваното губење на Косово, кое се очекува да доведе до сувереност ако ОН го одобри планот за статусот на претставникот Марти Ахтисари. 
Тадиќ рече дека Србија никогаш не би можела да ја одобри независноста на Косово, но ќе ја почитува која било меѓународна одлука за неговата иднина. „Ние нема да отвораме војна“, рече тој. 
Но, не го одобруваат сите членки на ЕУ заземањето на помек став. Минатата недела Белгија инсистираше на тоа дека ќе се спротивстави на какви било понатамошни чекори кон пристапот на Србија додека земјата не покаже дека е сериозна за соработката во врска со воените злосторства.
За време на неговата посета, Тадиќ доби поддршка и од министрите на ЕУ за формирање на коалициска влада. Унијата се надева дека Демократската партија на Тадиќ ќе може да постигне договор за новата влада со Српската демократска партија на премиерот Воислав Коштуница, изјави официјален претставник. 
„Ние сакаме да ги охрабриме европски ориентираните партии да формираат нова влада ... за да може земјата да го остави настрана своето националистичко минато и да стане дел од европската иднина“, рече Рен. 
Српскиот претседател се надева дека новата влада ќе биде формирана пред ОН да донесат одлука за планот за статусот на Косово, кој беше на врвот на агендата на состанокот на Тадиќ со шефот за безбедност на ЕУ, Хавиер Солана. 
Разговорите во Брисел й претходеа на последната конференција во Виена во саботата помеѓу водачите од Србија и косовските етнички Албанци, кои ќе разговараат за планот на Ахтисари. 
