02/05/2012
Лили Линч за Southeast European Times во Белград -- 02.05.12
 Косовo 2.0, списание кое излегува на албански, српски и англиски јазик, беше принудено да го откаже своето присуство на втората годишна Конференција Шеар во Белград во саботата (28-ми април), поради заканите од ултранационалистичките групи. Како одговор на тоа, неколку српски организации и учесници на конференцијата започнаа ад хок кампања за да ја покажат својата поддршка за списанието, кое е со седиште во Приштина.
Откажувањето уследи по јавното соопштение издадено од екстремистичката група Наши, во кое списанието беше остро критикувано за промовирање „нарко-држава Косово“ и поддршка на „независно Косово отцепено од Република Србија“.
Во истата изјава Наши ја повика српската влада и полицијата да го спречат учеството на конференцијата на Косово 2.0. Во изјавата, исто така, се повикуваат „сите патриоти и фудбалски навивачи“ да одржат масовен митинг пред местото каде што се одржува конференцијата в сабота, денот кога беше закажано присуството на Косовo 2.0. Протестот не се случи.
Членовите на Наши беа вмешани во бројни нелегални активности во текот на изминатите неколку години, и српскиот Уставен суд моментно ја разгледува забраната на правото на групата на здружување поради нејзиното нелегално учество во бројни насилни напади врз малцинските групи. 
Младинската иницијатива за човекови права во Србија ги осуди изјавите на Наши, кои резултираа со широко медиумско покривање на планираниот митинг. 
„Овој инцидент ја одразува континуираната повреда на слободата која се врши врз граѓаните на Косово од страна на Србија. Тоа е повреда што се врши не само врз организациите како што е Косовo 2.0, туку и врз Косово во целина“, се вели во соопштението на Косовo 2.0. 
Неколку српски организации на граѓанското општество го истакнаа отсуството на списанието со делење маички и лепенки со зборовите „Сите сме Косовo 2.0, на српски и албански јазик.
„Планот беше да се носат маички на Конференцијата Шеар и да се покаже солидарност со нашите пријатели кои не можеа да бидат таму со нас бидејќи нашата држава и нашиот град не можеа да ја гарантираат нивната безбедност“, рече за SETimes Бојана Секељиќ, заменик-директор на нов медиум во Докукино.
„Од друга страна, почувствувавме дека е наша одговорност да й покажеме на јавноста дека постои друга страна во Белград: друга страна која не е ограничена линч маса што пали знамиња, туку е свесна дека само преку соработка и комуникација може да се создаде подобро општество за Србија и за Косово.“
Секељиќ рече дека одговорот на иницијативата бил убедливо поддржувачки.
„Ниту еден човек не кажа ништо против нашата микро-кампања. Истата се рашири дури и надвор од самото место на одржување на конференцијата, бидејќи ние поставивме фотографии на Фејсбук и Твитер и тие фотографии брзо се раширија. Некои говорници ни побараа да им позајмиме маички за да ги носат за време на нивните презентации“, рече таа.
Други, исто така, учествуваа во знак на солидарност. Неколку луѓе организираа да бидат пренесени повеќе од 100 примероци на Косово 2.0 од Приштина за Белград со автобус. Списанијата беа поделени на последниот ден од конференцијата од страна на неколку луѓе, меѓу кои и членовите на Младинската иницијатива за човекови права во Србија.
 Бтурн, списание што ја покрива балканската култура и општество со дописници од целиот регион, обезбеди копии од Косовo 2.0 и лепенки на Докукино на својот штанд за време на конференцијата.
Конференцијата Шеар во Белград, која се фокусира на дигиталниот активизам и култура, е најголем настан на граѓанското општество и активистите во регионот, и еден од најголемите настани за унапредување на регионалниот дијалог и соработка. Од повеќе од 2.000 учесници од дневни весници, 500 доаѓаат од соседните земји. 
Конференцијата помогна да се инспирираат помали активистички настани низ целиот регион, како што е Конференцијата Ингејџ во Скопје и Конференцијата Поинт во Сараево. 
Секељиќ, исто така, гледа потенцијал интернетот да промовира идеи како онаа зад иницијативата „Сите сме Косовo 2.0“.
„На Балканот, регион каде што традиционалните медиуми се користат како уште едно средство за оние што се на власт -- официјално и неофицијално -- слободата на изразувањето на интернетот и социјалните мрежи претставува основен столб за воспоставување на одржлив процес на помирување. Поединците како нас имаат моќ да допрат до јавноста и да ги промовираат вредностите кои ќе нé доближат преку децентрализирана и отворена комуникација.“
Некои во Косово се согласуваат. Како што напиша Беса Луци, главен уредник на Косовo 2.0, за иницијативата „Сите сме Косово 2.0“, „На сред нашето разочарување и лутина, ваквите дејства и пораки на поддршка беа одличен пример како поединците може да ги надминат претходно поставените поделби преку вклучување во учесничка политика, отпор преку различни канали на изразување и дејствување како граѓани на светот“.
 Дописничката Лили Линч е дописничка и на списанието Бтурн. 
