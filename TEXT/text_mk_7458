30/04/2013
Клаудија Лутовска и Мики Трајковски за Southeast European Time во Скопје -- 30.04.13
Македонија зазема проактивна улога за јакнење на регионалната воена соработка, испраќајќи позитивен сигнал за безбедноста и евроатланските интегративни напори, велат експерите.
Минатата недела македонскиот парламент едногласно го изгласа испраќањето нова единица во мировната мисија на ЕУ во Босна и Херцеговина (БиХ), позната како Алтеа.
Покрај тоа, македонскиот министер за одбрана, Талат Џафери, отпатува за Приштина и потпиша договор со својот косовски колега Агим Чеку за утврдување на приоритетите на соработката.
„За релативно кус период Македонија се трансформираше од корисник во учесник во воспоставувањето на мирот и демократијата, и ќе продолжи да придонесува за заедничката безбедност и одбранбената политика на ЕУ“, рече Џафери за SETimes.
Maкедонските војници ќе служат во БиХ шест месеци, почнувајќи од мај, кога ќе се случи првата годишна ротација на персоналот, и во ноември, за време на втората ротација.
Новата единица вклучува медицински тим за евакуација, стручен медицински и помошен персонал, еден офицер и еден правен советник.
„Морам да ѝ се заблагодарам на [Mакедонија] за нејзиното учество во мисијата Алтеа во меѓународниот контингент, а и за учеството во Центарот за мировни операции“, рече за SETimes Миладин Милојчиќ, началник на штабот на Армијата на БиХ.
„Ова е најдобар пример за добра соработка меѓу две армии во регионот. Тоа претставува движење по нагорна линија и испраќа добра порака до регионот во целост“, додаде Милојчиќ.
Учеството во мисиите е за пофалба, бидејќи градењето на мирот и стабилноста претставува врвна стратешка цел на ЕУ, рече за SETimes Аиво Орав, амбасадор на ЕУ во Македонија.
„[Mакедонија дава] значаен придонес во целокупните безбедносни и одбранбени напори на Европа“, рече Орав.
EУ и Македонија потпишаа договор во октомври 2012 година, со кој беше утврдена рамката за операциите на управувањето со кризи и мировните операции на ЕУ.
„Првиот [македонски] контингент во БиХ во 2006 година успешно ги извршуваше оперативните активности, извидувањето, транспортот на војници и средства, ВИП заштитата и транспортот. Хеликоптерскиот одред учествуваше на целата територија на БиХ“, рече за SETimes Кире Колевски, командант во военото крило на армијата што служи во БиХ.
Медицинскиот тим на Македонската армија формираше база на сараевскиот аеродром Бутмир, каде што ЕУФОР ја извршува општата медицинска грижа.
„Тимот е одговорен за здравствената безбедност на сите мултинационални сили во БиХ“, рече за SETimes Крсто Блажевски, водач на првиот медицински тим.
Македонија е, исто така, aнгажирана во тековната воена соработка со Косово. Џафери рече дека приоритет оваа година е обуката и образованието на косовските кадети на Воената академија во Скопје.
„Косовските војници за трагање и спасување можат да го користат македонскиот воен полигон Криволак, додека специјална единица за обука на вода може да го користи центарот за обука на Охридското Езеро. Тие побараа да бидат вклучени во сите големи активности тука“, рече Џафери.
Џафери им рече на приштинските власти дека македонското Министерство за одбрана ќе ги стави на располагање сите човечки и материјални ресурси за да им помогне на своите косовски колеги да остварат поблиска соработка со НАТО, како и за организациската структура на неговата идна армија.
„Сето тоа ќе придонесе за зближување на двете армии кои, со заеднички напори, ќе помогнат да се промени перцепцијата за регионот, од ризична во регион на соработка и безбедност“, рече Џафери.
Македонија обезбедува логистичка помош за мисијата КФОР во Косово од јули 2007 година, и четири косовски кадети сега учат на скопската воена академија.
Џафери, исто така, рече дека Македонија ќе се застапува за тоа косовските воени и други претставници да бидат присутни на сите воени и одбранбени состаноци и средби.
„Добро е Македонија да биде регионален водач во пренесувањето на стандардите на НАТО што армијата ги спроведува. Помагањето на Косово е, исто така, уште еден израз на добра волја од страна на Македонија“, рече за SETimes Владо Бучковски, поранешен министер за одбрана.
„Можеме да понудиме многу, вклучително и искуство и можност за обука на нивните војници во нашата армија и нашите полигони“, рече Бучковски.
 Што друго може да направи македонската армија за да ја зајакне регионалната безбедност? Кажете ни во коментарите.  
