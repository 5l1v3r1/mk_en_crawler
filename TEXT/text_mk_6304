23/11/2011
Бедрана Калетовиќ и Љиљана Ковачевиќ за Southeast European Times во Сараево и Бања Лука -- 23.11.11
„Веќе со години, ја имам истата слика секоја вечер -- граната паѓа покрај ровот, експлозија и врисоци на соборците, кои се на само еден метар оддалеченост од мене. Се обидувам да ја заборавам сцената, но без успех. Почнувам да се потам, станувам од креветот, палам цигара, и така е со години“, рече за SETimes 50-годишниот ветеран од војната во БиХ.
Мехмед Алиќ, друг воен ветеран, има слична приказна. Тој поминал три години во рововите, бил застрелан четирипати и преживеал и покрај очекувањата на лекарите.
Сепак, снајперот што го уби неговиот близок пријател сé уште го прогонува. Чувството дека куршумот бил наменет за него е постојано преиспитувано откако тој ја сподели својата траума со својот психолог. 
Алиќ рече дека му било тешко да се согласи да оди на психолог, но не можел повеќе да го гледа своето семејство како страда поради неговите чести промени на расположението. 
„Моите сопствени деца ме избегнуваа. Тие рекоа дека им дошло преку глава од татко кој секогаш вика, никогаш не се смее и говори само за војната“, рече Алиќ. 
Експертите истакнуваат дека има постојано зголемување на луѓе кои страдаат од пост-трауматичен стрес (ПТСД), иако војната заврши пред 16 години.
Поранешните војници се најбројни жртви, но не бараат професионална помош плашејќи се од дискриминација.
„Многумина избегнуваат да побараат помош од професионални психолози или психијатри, бидејќи се плашат дека ќе им биде тешко да се вработат“, рече за SETimes Драган Сајиќ, претседател на здружението од Бања Лука, Единство за луѓето што страдаат од ПТСД.
Според Светската здравствена организација, 10 отсто од граѓаните на БиХ, или 400.000 луѓе sе дијагностицирани со ПТСД. Но, здруженијата што им помагаат на болните од ПТСД тврдат дека вистинската бројка е повеќе од четирипати поголема.
Лекарите објаснуваат дека ПТСД е нормален одговор на ненормалните животни услови.
„Поранешните војници се претежно невработени, без високо мислење за себеси, имаат големи егзистенцијални проблеми и се дополнително оптоварени со повоени здравствени проблеми. Тие се честопати самоубиствено настроени и сакаат да ја решат [преку самоубиство] социјалната неправда кон нив и сличните луѓе“, рече за SETimes психологот од Тузла, Бранка Хаџи-Ристиќ.
„Едно лице кое страда од ПТСД може да изврши самоубиство ако не е среќно или е болно, но ако тие се под константна нега и редовно примаат лекарства, тоа не би требало да се случи“, рече за SETimes Џубур Куленовиќ од здружението на ПТСД во Тузла, Стечак.
ПТСД не ги погодува само воените ветерани, туку и на оние што биле силувани или затворени за време на војната.
Обрад Бубиќ, претставник на Здружението на жртви од концентрациониот логор во Република Српска, рече дека последните две години скоро 200 поранешни затвореници во логорите побарале професионална помош во Бања Лука.
„ПТСД се пренесува во семејството и како последица на тоа во општеството, а не се знае многу бидејќи овие луѓе не се во фокусот како воените ветерани. Наместо во топла семејна атмосфера, многумина живеат во вртлог од стравови кои ќе остават траума на генерациите што доаѓаат“, рече за SETimes професорот доктор Мевлудин Хасановиќ, кој секојдневно третира случаи на ПТСД.
Невладините и владини организации што ги здружуваат воените ветерани од цела БиХ, исто така, работат на намалување на последиците поврзани со војната врз менталното здравје и им нудат заедничка групна работа на сите на кои им треба помош.
Здруженијата и понатаму го сносат товарот, бидејќи буџетите на ентитетите на БиХ не се доволни за справување со проблемот. 
Социологот од Бања Лука, Иван Шијаковиќ, вели дека општеството се откажало од жртвите на ПТСД иако тие можат многу да му понудат на општеството.
„Не им е од корист на властите во БиХ овие поединци да најдат излез од болеста, така што погодените се целосно маргинализирани, оставени на сопствените средства и се претставени во општеството како чудаци кои треба да се избегнуваат. Клучниот проблем е дека ние сé уште немаме специјализирани институции кои сериозно ќе се зафатат за ваквите проблеми“, рече Шијаковиќ.
„Свесни сме дека се гледавме едни со други низ призмата на оружјето, но сега мораме да ги излечиме раните самите. Им нудиме помош на идентичните организации од другиот ентитет бидејќи ние сме соборци против страдањето“, рече за SETimes ветеран од ФБиХ.
