20/12/2011
Мишко Талески за Southeast European Times во Скопје -- 20.12.11
Иднината на Македонија и Србија е во ЕУ, заклучија српскиот претседател Борис Тадиќ и македонскиот претседател Ѓорге Иванов за време на посетата на Тадиќ на Скопје минатиот петок (16-ти декември) и сабота.
„Европската интеграција нé обединува сите во регионот. Ние не сме обесхрабрени што имаме дополнителни услови, иако Македонија која три години по ред има позитивен извештај, не доби датум за [пристапување]. Продолжуваме со реформите и сите остварувања што се однесува до европските критериуми, вредности и принципи во државата“, рече Иванов. 
Тадиќ го пренесе разочарувањето меѓу некои српски политичари што Србија не доби кандидатски статус на почетокот од декември. 
„Суштината на европската интеграција се внатрешните реформи. Иднината на Србија, како и на Македонија и регионот, е во ЕУ. Пред нас има предизвици кои мора да се исполнат“, рече Тадиќ.
Во однос на Косово, Тадиќ рече дека Србија има легитимни интереси од кои не може да се откаже, додавајќи дека Косово не би требало да биде пречка за европската иднина на Србија.
Македонија има добри односи со Косово, нешто што Димитар Мирчев, член на Советот за меѓународни односи во кабинетот на претседателот Иванов, рече дека нема негативно да се одрази на српско-македонските односи.
Но, Мирчев ја повика Србија да се приклучи на регионалните иницијативи во кои учествува Косово. 
„Ние учествуваме во многу регионални состаноци со Црна Гора, Косово и Албанија. Кога ќе се создадат услови во следниот период, очекуваме Србија да се приклучи на регионалните иницијативи за соработка“, рече Мирчев за SETimes. 
За време на состанокот, Тадиќ ја потврди јасната поддршка на Србија за македонскиот идентитет и култура, како и важноста на културно-научната соработка меѓу меѓу двете земји. 
„Изјавата на српскиот претседател е особено важна бидејќи постои тренд во Србија меѓу младата генерација историчари и во Српската академија на науките и уметностите, Македонија сé уште да се смета за јужна Србија, а Македонците да се третираат како Срби“, рече за SETimes македонската историчарка Виолета Ачковска.
„Тие се враќаат на позицијата меѓу двете светски војни кога српските власти не ги признаваа Македонците и македонскиот јазик. Тадиќ е ... пријател на Македонија, и токму ваквите луѓе треба да ги водат балканските земји, а не националистите“, додаде таа. 
И покрај добрите севкупни односи меѓу Србија и Македонија, двете земји се сé уште оптоварени со непризнавањето на Македонската православна црква од страна на Српската православна црква. 
Ова прашање изби во преден план со апсењето на бегалецот Зоран Вранишковски пред пристигнувањето на Тадиќ во Скопје. Апсењето се сметаше за провокација од страна на коментаторите. 
Вранишковски, поранешен владика на Македонската православна црква, кој стана владика на т.н. Православна охридска архиепископија, која се смета за дел од српската црква во Македонија, беше уапсен на македонско-грчката граница за финансиска измама. 
„Да ги оставиме црквите да ги решат своите црковни проблеми, а судовите правните проблеми“, рече Иванов за ова прашање. 
Тадиќ рече дека црковното прашање не смее да ги оптовари односите меѓу двете земји. 
„Црковното право не е дел од државното право. Од суштински интерес за српските односи со Македонија е да се реши тој проблем, а не да се остави да стои меѓу нас“, рече Тадиќ. 
Тадиќ, исто така, се состана со премиерот Никола Груевски и дискутираше околу соработката во транспортот, инфраструктурата, културата, енергијата и земјоделството.
На маргините од посетата, Тадиќ присуствуваше на македонско-српскиот бизнис форум во Скопје, на кој беа пофалени инвестициите во инфраструктурата за излегување од тековната економска криза и привлекување нови инвестиции.
„Технолошкото обновување и реиндустријализацијата претставуваат можност за подигање на животниот стандард и обезбедување стабилна политичка и економска иднина. За да се овозможи тоа, неопходно е целиот регион да ја унапреди соработката во сите сектори, а не само во економијата“, рече тој. 
