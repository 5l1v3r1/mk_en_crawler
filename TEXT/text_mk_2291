06/12/2004
(Турски дневни вести, РИА Новости - 06/12/04; АП,АФП, УПИ, ВОА, ИТАР-ТАСС, Ксинхуа, Турски прес, Мос њус - 05/12/04)
Рускиот претседател Владимир Путин во неделата (5-ти декември) пристигна во дводневна официјална посета на Турција, која се очекува да помогне во унапредувањето на билатералната економска и политичка соработка и понатамошното зајакнување на билатералната трговија. 
Путин, кој допатува во Анкара на покана на турскиот колега Ахмет Неџдет Сезер, е првиот руски водач кој ја посетил Турција од 1972 година. 
Безбедоста беше значително засилена во Анкара по повод посетата. Неколку улици беа затворени за сообраќај. За време на префрлањето на Путин од аеродромот до градот, каде што, наводно, беа мобилизирани повеќе од 3.000 полицајци за да се осигури безбедноста, кружеа хеликоптери. 
Путин пристигна придружен од голема делегација, во која е и рускиот министер за надворешни работи Сергеј Лавров, министерот за индустрија и енергија Виктор Кристенко, како и претседателите на Татарстан и Ингушетија, Минтимер Шаимиев и Мурат Зјазков. Покрај тоа, со претседателот пристигнаа и неколку припадници на руската деловна заедница. 
„Ние сме тука за да донесеме храбри одлуки“, АП го цитира Путин во неделата вечер, за време на приемот во палатата Чанкаја, на кој домаќин беше Сезер. „Посетата ќе биде можност за економските и трговските односи помеѓу Русија и Турција за отворање на нови хоризонти“, додаде тој пред разговорите со турските официјални претставници и бизнис форумот во понеделникот. 
Трговските односи помеѓу Русија и Турција драстично се подобрија по завршувањето на Студената војна. Обемот на билатералната трговија достигна 6,8 милијарди американски долари во 2003 година и се очекува да достигне 10 милијарди американски долари оваа година, со потенцијал да се зголеми на 25 милијарди американски долари во следните неколку години, како што изјавија турски официјални претставници. 
Во понеделникот беа потпишани шест договори за соработка во одбраната, енергијата и финансиите, покрај заедничката декларација за пријателство и партнерство, со која се истакнува заедничката волја на двете земји за подобрување на соработката. 
Сезер изрази уверување дека посетата ќе претставува „темел за придвижување на соработката и односите помеѓу нашите две земји кон повеќеаспектно партнерство“. Говорејќи пред своите официјални разговори со Путин во понеделникот Сезер рече дека борбата против тероризмот претставува една конкретна област во која Турција е решена да соработува со Русија. 
Во натписот објавен во неделата во турскиот дневен весник Mилијет Лавров, исто така, ги наведе антитерористичките напори како клучен приоритет за двете земји. 
„Ние сакаме понатамошно зајакнување на соработката со Турција во врска со прашањата на тероризмот, сепаратизмот, дискриминацијата на етничка основа, религиозниот фундаментализам и организираниот криминал“, пишува Лавров, истакнувајќи ја важноста на пресекувањето на финансиската поддршка за терористичките групи и организации. 
Освен со Сезер, Путин во понеделникот се состана и со турскиот премиер Реџеп Тајип Ердоган, министерот за надворешни работи Абдула Ѓул и со претседателот на Парламентот Булент Аринч. 
Во неделата рускиот претседател изјави дека она што му се допаѓа кај Ердоган е неговата способност да ги исполнува ветувањата. „Работите за кои зборуваше понекогаш беа тешки за исполнување, но тој секогаш ги исполнуваше“, рече Путин. 
