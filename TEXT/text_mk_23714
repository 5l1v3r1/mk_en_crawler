22/03/2009
ПРИШТИНА, Косовo -- Косовските институции го поздравија последниот тримесечен извештај за Косово како „објективен“, објавија медиумите во саботата (21-ви март). Извештајот, кој треба да му биде претставен на Советот за безбедност на ОН в понеделник, ги опишува многуте предизвици со кои УНМИК се соочува, во согласност со Резолуцијата 1244 на Советот за безбедност на ОН и признава дека повеќето Косовари го сметаат УНМИК за пречка за локалните институции. 
Косовската влада сé уште има намера да побара крај на мандатот на УНМИК, рече портпаролот на претседателот Фатмир Сејдиу, Џавид Беќири, додавајќи дека косовските институции треба да одлучат за судбината на државата.
Во другите вести, САД во петокот ја критикуваше Шпанија за нејзината одлука да повлече 620 војници од Косово до крајот на јуни, објави портпаролот на американскиот Стејт департмент, Роберт Вуд. „Сојузниците на НАТО се согласија за принципот „заедно внатре, заедно надвор“ [во 1999 година]. Затоа сме изненадени од оваа одлука“, рече тој. На самитот на ЕУ во Брисел во петокот, шпанскиот премиер Жозе Луис Родригез Запатеро го бранеше повлекувањето на база на подобрената безбедност во Косово. (Зери, Б92, Бета, Танјуг, Макфакс - 21/03/09, AФП, АП, ДПА, Ксинхуа - 20/03/09)
