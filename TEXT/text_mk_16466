12/07/2006
БУКУРЕШТ, Романија -- Помошник на претседателот Трајан Башеску, Адријана Сафтиу, во вторникот (11-ти јули) рече дека се обратила до обвинителството за да покрене кривично обвинение против министерот за одбрана, Теодор Атанасиу. Таа одби да го открие конкретното обвинение. Сепак, можно е тоа да е поврзано со обвинувањата на Атанасиу, кој тврдеше дека таа им давала „неофицијални“ информации на новинарите. Односите помеѓу Башеску, од една страна, и Атанасиу и премиерот Калин Попеску Таричеану, од друга, се заладија во врска со прашањето на ангажманот на романските војници во Ирак.
Башеску, во меѓувреме, ја критикуваше владата на Таричеану за фокусирање на теми што „не се дел од владината програма“. Башеску го изјави ова по церемонијата од вторникот за новиот заменик-премиер Богдан Паску. 
Исто така во вторникот, букурешкиот Апелационен суд нареди 29-дневен притвор за градоначалникот на Рамнику Валчеа, Мирчиа Гутау, кој е осомничен за вмешаност во скандал со примање мито. Тој најпрво беше уапсен на 7-ми јули и минатата недела беше избркан од владејачката Демократска партија.
Во соседна Бугарија, пак, главниот обвинител Борис Велчев одлучи да отпушти двајца обвинители, Никојал Ганчев и Љулинг Матев. Неодамнешната истрага покажа дека тие имале врски со „босовите“ на организираниот криминал. Барањето ќе стане официјално следната недела, откако Велчев ќе се врати од посетата на САД. (Сега, Ази, Девет часот - 12/07/06; Mедиафакс - 11/07/06)
