13/06/2006
Од Берта Фониќи за Southeast European Times во Приштина – 13/06/06
Шефот на УНМИК, Сорен Јесен-Петерсен, во понеделникот (12-ти јуни) објави дека ќе ја напушти својата функција до крајот на овој месец. „По скоро две години на оваа позиција, време е да му се вратам на семејството во Вашингтон“, рече тој. 
Јесен-Петерсен заминува во клучно време за покраината, додека траат директните разговори помеѓу Белград и Приштина и во очекување на решавањето на статусот на Косово ова лето. Тој, сепак, изрази уверување дека процесот се движи во вистинската насока. 
„Кога пристигнав во Косово изјавив дека верувам оти не може да има нормализација, ниту стабилизација во Западен Балкан додека не биде решено прашањето на Косово -- последното делче од мозаикот што го составува регионот од конфликтите во 1990-тите за мирна и просперитетна иднина“, рече поранешниот холандски министер за надворешни работи. „Моето искуство тука само го зајакна ова верување.“ 
Курсот кон демократско и мултиетничко општество е во добрите раце на народот и избраните политички водачи на Косово, рече тој. „Меѓународната заедница, предводена од УНМИК и КФОР, ќе биде тука да ја продолжи својата поддршка“, додаде тој. Јесен-Петерсен пристигна во Косово на 15-ти август 2004 година и остана подолго време од кој било од неговите претходници. За време на неговиот мандат, косовските политички институции успешно се справија со серијата предизвици, вклучувајќи ја и оставката на поранешниот премиер Рамуш Харадинај и неговото доброволно патување на Хашкиот трибунал, болеста и смртта на претседателот Ибрахим Ругова, како и политичките измени кои го донесоа премиерот Агим Чеку на функцијата претходно оваа година.
Изборите во октомври 2004 година беа оценети како слободни и фер. Безбедносната ситуација, тензиите во месеците пред назначувањето на Јесен-Петерсен, значително се подобрија во изминативе две години. 
„Беше привилегија и чест за мене да работам со и за народот на Косово“, рече Јесен-Петерсен. „Многу сум благодарен за поддршката од моите партнери, меѓу кои и институционалните водачи, партиските и верските водачи од сите заедници, локалните водачи, женските водачи и многу, многу други.“ 
„Моите чести патувања низ Косово ми овозможија контакти со голем број од обичните мажи, жени и млади луѓе од различна етничка припадност, и тие ми дадоа голема надеж за иднината на Косово“, рече тој. 
Овие луѓе му покажаа дека признавањето е можно, дека ја делат заедничката желба за градење на просперитетно и толерантно општество, како и дека се храбри и подготвени да погледнат кон иднината и да се оддалечат од минатото, рече тој. 
„Честопати бев запрашуван дали ќе бидам последниот [шеф на УНМИК] во Косово. Јас можам да кажам дека додека јас го отворив последното поглавје од мисијата на УНМИК во Косово, убеден сум дека мојот наследник ќе го затвори истото“, рече тој. 
