14/02/2012
Мухамет Брајшори за Southeast European Times во Приштина -- 14.02.12
Реакциите на пресудата за германскиот државјанин роден во Косово, Арид Ука (22), за убиствата на двајца американски војници-авијатичари кои одеа за Авганистан од аеродромот во Фракфурт минатата година, се во голема мера одобрувачки. Многумина во Косово велат дека државата мора да ја зголеми својата будност за да спречи вакви чинови на тероризам.
Ука, кој е роден во етнички поделениот град Митровица, во северно Косово, но израснал во Германија, им се извини на семејствата на жртвите ова лето, велејќи дека бил под влијание на онлајн исламистичка пропаганда пред својот напад на 2-ри март на автобус на Американските воздухопловни сили.
„Она што го направив беше погрешно, но не можам да го променам тоа што го направив“, рече тој во изјавата на 31-ви август, откако беше прочитано обвинението на неговото судење во државниот врховен суд во Франкфурт.
Ука беше осуден на доживотен затвор во петокот (10-ти февруари). 
Судот во Франкфурт го осуди по две точки за убиство. Тој беше, исто така, прогласен виновен по три точки за обид за убиство и нанесување тешки телесни повреди, за ранувањето на двајца други војници и нишанење на трет, пред неговиот 9-милиметарски пиштол да се закочи.
„Задоволен сум. Мирен сум. Ни се тргна огромен товар од грбот“, рече во судот по пресудата во петокот Џо Алден, брат на жртвата Николас Алден, јавува Фокс њус.
Неџмије Хасани-Гаши, шеф на Иницијативата за меѓурелигиски дијалог во Косово, локална невладина организација во Призрен, изјави за SETimes дека има порака во овој чин.
„Тероризмот нема граници -- тој е присутен дури и во најмалите држави. Овој чин нема да има никакво влијание врз односите на [Косово] со САД, [ниту] во ставот на луѓето тука, но мора да се преземат повеќе мерки за борба против фундаментализмот во Косово“, вели Хасани-Гаши.
Фердие Бајрактари (35), наставничка во Приштина, изјави за SETimes дека е задоволна од должината на казната.
„Лошо е да се слушне дека некој земјак убил невини луѓе бидејќи можеби бил мотивиран од пропаганда. Најапсурден [дел] е тој дека овие американски војници придонесоа за [мирот во Косово денес]“, рече Бајрактари.
„[Институциите] мора да спречат вакви чинови“, рече за SETimes Сахит Красниќи (66), пензиониран полицаец од Приштина.
Извештајот за тероризмот во земјите за 2010 година на американскиот Стејт департмент, покажува дека Косово постигнало напредок во својата борба против тероризмот, но е потребно да се направи повеќе. 
Додека Антитерористичкиот оддел на косовската полиција сé уште го развива својот капацитет за извршување ефикасни контратерористички операции, мора да има ефикасна соработка и координација меѓу одделите во рамките на косовската полиција, се истакнува во извештајот.
