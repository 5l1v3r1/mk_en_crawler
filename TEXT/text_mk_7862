09/01/2013
Мухамет Брајшори за Southeast European Times во Приштина -- 09.01.13
Граѓанското општество во Косово го покренува прашањето за неправичните практики на вработувањето во јавната администрација. Владата е најголемиот работодавач во Косово. Скоро 23 отсто во земја од 1,7 милиони жители -- која се соочува со скоро 50 отсто невработеност -- се вработени во јавната администрација.
УНДП спроведе студија која покажа дека 83 отсто од косовските граѓани веруваат оти вработување во јавниот сектор не се добива по заслуга, туку на друг начин -- зголемување од 16 отсто во споредба со 2011 година.
Студијата покажа дека поголем дел од Косовците веруваат оти семејните врски, митото, партиската припадност и пријателите се најважните фактори за добивање работа.
„Непотизмот го има насекаде во Косово, не само во јавната администрација. Овој феномен стана вообичаен, па затоа и општеството почна да го прифаќа. Сепак, истиот претставува флагрантно кршење на човековите права“, рече заSETimesБеџет Шаља, извршен директор на Советот за заштита на човековите права и слободи во Косово, водечка организација за човекови права.
„Конкурсите за пополнување на позициите се само формалност, бидејќи некој веќе работи на тие позиции или веќе се избрани луѓето кои ќе ги пополнат тие позиции -- во 85 до 90 отсто од случаите“, рече Шаља.
Клиентелизмот во косовската политика претставува коренот на непотизмот, според Авни Битичи, извршен директор на приштинската невладина Иницијатива за напредок.
„Луѓето кои собираат гласови или пари за партијата се наградуваат со јавни позиции. А тоа, дефинитивно, има директно влијание врз резултатите на администрацијата во Косово“, рече Битичи за SETimes.
Битичи смета дека еден начин за решавање на проблемот со непотизмот е зголемувањето на можностите за вработување во приватниот сектор.
„Администрацијата треба да биде одвоена од политиката. Постепено, со отворање нови работни места, да биде намалена до број кој е стандарден за бројот на жители“, рече Битичи.
Ако не се преземе една ваква мерка, непотизмот ќе продолжи да ги обесхрабрува квалитетните поединци да аплицираат, како и образованите поединци во странство да се вратат, додаде тој. Дипломираната правничка Афердита Османи вели дека владата не одговорила на нејзините апликации.
„Навистина повеќе немам доверба да аплицирам за работа, бидејќи дури и мојата драгоцена диплома и работно искуство во Косово и во странство не се повеќе важни ако некој не интервенира за вас или ако не ги подмитите“, рече Османи за SETimes.
Шаља ја повика владата да одговори на поплаките што неговата организација ги добива во врска со кршењето на правилата на огласите за работни места.
„Од законска гледна точка, можеби ќе требаат години за тоа да се среди. Секој кој иницирал жалба за оштета, се откажува, не се обидува повторно, бидејќи тоа личи на некаква Донкихотска борба“, рече Шала.
