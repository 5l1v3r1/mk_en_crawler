07/05/2013
Линда Карадаку за Southeast European Times во Приштина -- 07.05.13
Неодамнешниот случај на нелегални трансплантации на органи во Косово ги натера аналитичарите да ја повикаат владата да воспостави контрола врз процесот за да се запре оваа криминална активност.
Петмина Косовци беа осудени на 20 години затвор за нивната вмешаност во нелегални трансплантации во локалната клиника наречена МЕДИКУС. Петмина беа осудени врз основа на обвиненијата за организиран криминал, шверц со луѓе и тешки телесни повреди.
Косово нема закон за трансплантации на органи, а МЕДИКУС има лиценца само за кардиолошки услуги.
„Министерството за здравство изготви закон за трансплантација на органи и закон за трансплантација на ткива и ќелии, и двата закони го поминаа првиот претрес во собранието. Истите се очекува да поминат низ втор претрес и да бидат одобрени од собранието, со што би се пополнила законската празнина во оваа област во Косово“, рече за SETimes Фаик Хоти, портпарол на Министерството за здравство.
Според експертите, овој случај ја истакнува потребата од контрола врз лекарските лиценци и државен надзор врз процедурата на трансплантација.
„Целото прашање е како трансплантациите да се стават под законска контрола. Верувам дека овој случај е повеќе за државните инструменти и неопходната лиценца за лекарите кои ги вршат трансплантациите. Луѓето кои имаат потреба, секогаш ќе бараат решение за нивните здравствени проблеми. Сигурно ќе стане потешко да се изврши трансплантација во Косово, но тоа нема да запре ... “, рече Беќај за SETimes.
Томе Гаши, адвокат од Косово, вели дека процесот на трансплантација во Косово ќе се промени откако ќе биде одобрен законот во парламентот.
„Тоа ќе ги направи трансплантациите многу потешки во Косово, ќе има многу поголема контрола врз нив. Исто така, ќе биде многу тешко да се убедат луѓето за легална трансплантација откако ќе биде одобрен законот. Дури и ако законот биде усвоен, ќе има строги и ригорозни контроли на истите. Пресудата за [МЕДИКУС] ќе има негативно влијание врз прашањето на трансплантацијата воопшто“, рече Гаши за SETimes.
Повеќе од 80 сведоци сведочеа во повеќе од 100 судски постапки за трансплантациите извршени од страна на МЕДИКУС во 2008 година. Повеќе од 20 нелегални трансплантации се извршени во клиниката, која беше затворена откако започна првичната истрага.
Донаторите, кои биле главно странци, биле измамени со лажни ветувања дека ќе добијат и до 15.000 евра за бубрег. Трансплантациите биле вршени за суми што достигнувале и до 100.000 евра.
Обвинителот на ЕУЛЕКС, Џонатан Рејтел, рече дека донаторите биле оставени без лекарска грижа откако ќе им бил отстранет органот. „Во многу случаи, воопшто не им се плаќало“, рече Рејтел на прес-конференција.
„Да се надеваме дека [оваа] пресуда ќе биде позитивно сфатена дека им донесе правда и безбедност на жртвите во овој случај“, рече Рејтел.
„Додека не се поправат пропустите [во процедурата] во сите случаи, ќе има клиники што ќе се чувствуваат слободни да го кршат законот. Но, пресудата ќе ги натера да размислат двапати“, рече за SETimes Ардијан Арифај, постар истражувач во косовскиот институт Кипред. „Косовската влада и косовското правосудство мора да покажат дека се посветени на борбата против оваа појава, како и секоја друга европска држава.“
 Дали новиот закон ќе помогне за контрола на трансплантациите во Косово или ќе ја направи процедурата премногу тешка? Кажете ни во коментарите.  
