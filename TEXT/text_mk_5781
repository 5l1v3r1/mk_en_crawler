21/01/2011
Од Бедрана Калетовиќ за Southeast European Times во Тузла – 21/01/11
Пред атентаторскиот куршум да го убие на возраст од 39 години, Мартин Лутер Кинг, помогна да се донесат клучни социјални промени кои ги трансформираа Соединетите Држави и одекнаа низ целиот свет. 
„Кинг плати голема лична цена, но наследството на човековите права трае во Соединетите Држави ... Ние сме среќни што различни луѓе во светот се обединети околу истите идеали за кои се залагаше и Кинг“, рече американскиот амбасадор во БиХ, Питер Мун. „Сé уште има многу да се стори во однос на човековите права и помирувањето во светот и во Босна и Херцеговина (БиХ).“ 
Мун беше во Тузла во понеделникот (17-ти јануари), одбележувајќи го роденденот на Кинг таму, на покана од градоначалникот Јасмин Имановиќ. 
Тузла, која се наоѓа во североисточна БиХ, долго време ја одржува традицијата на толеранција меѓу своите жители. Таквиот однос ги преживеа насилството на воените години, кое вклучуваше бомбардирање од страна на силите на босанските Срби. Седумдесет и еден цивил загина на 25-ти мај, 1995 година, кога артилериско парче испалено од соседните планини беше детонирано во градот. 
Бистата на Мартин Лутер Кинг, донирана на градот од Американската амбасада во 2003 година, претставува симболичен потсетник на идеалите на починатиот водач на човековите права и нивната важност за мировните напори на Балканот. 
„Бистата на Кинг во БиХ е од голема важност“, рече Мун. „Истата потврдува дека граѓаните на Соединетите држави и БиХ делат исто верување, и се подготвени да работат на почитувањето и развојот на човековите права за сите, со што ќе донесат помирување меѓу нив“, рече Мун. 
Имамовиќ рече дека е голема чест за Тузла да биде дел од историското движење кое го претставува Кинг. 
„Нашиот град е отворен за сите оние кои сакаат да му оддадат почит на еден од најголемите мислители и застапници за мир во светот. Идејата на Кинг за ненасилна борба е од голема важност за сите“, рече тој. 
Тузла е добитник на бројни признанија. Градот доби специјално признание во 2010 година, кога беше домаќин на 7-мата Конференција на Европската конвенција за заштита на човековите права во градовите. БиХ е единствената земја што не е членка на ЕУ, а била домаќин на овој настан. 
Иако повеќе од 15 години поминаа од бомбардирањето, ќе треба време и напори за целосно да заздрават воените рани во Тузла, како и на други места во БиХ. Во меѓувреме, Вашингтон останува посветен на поддршката на процесот, рече Мун. 
„Сите луѓе мора да ги разберат и почитуваат правата на другите, бидејќи тоа е единствениот начин да развиеме човечки род кој ќе создаде свет што ќе биде добар за сите“, рече тој. „Соединетите Држави ќе продолжат да работат на помирувањето во БиХ, и уште многу останува да се направи, но ние сме подготвени да бидеме тука и да ја дадеме нашата поддршка.“ 
