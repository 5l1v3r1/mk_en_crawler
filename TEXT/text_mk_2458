26/10/2005
(ФТ, Анатолијан тајмс, Тркиш прес - 26/10/05; AФП - 25/10/05)
Се очекува ММФ во декември да й додели на Турција 1,6 милијарди американски долари во вид на заем со одложени исплати, објавија официјалните претставници на Фондот во вторникот (25-ти октомври), на крајот од двонеделните разговори со повеќе функционери во Анкара. 
Средствата ќе бидат доделени во рамките на тригодишниот стенд-бај аранжман на Турција во висина од 10 милијарди американски долари. По одобрувањето на договорот од страна на Извршниот одбор на ММФ во мај веднаш следеше ослободувањето на траншата од 837,5 милиони американски долари. Сепак, во јули ММФ го замрзна реализирањето на новата транша од 800 милиони, откако Турција не го усвои законот за реформи во социјалното осигурување во договорениот рок. 
Другата пречка се случи истиот месец кога претседателот Ахмет Неџдет Сезер се спротивстави на одредени одредби од законот за банкарството кои имаа за цел стабилизирање на овој сектор кој се наоѓа во криза и истиот го врати во парламентот. Игнорирајќи го претседателското вето пратениците неодамна го усвоија законот со кој се предвидува засилена контрола врз овој сектор. 
„Ние постигнавме принципиелна согласност за нацрт-писмото на намери и за чекорите што ќе бидат преземени во политиката со цел да се комплетираат прегледите на Извршниот одбор на ММФ до средината на декември“, рече во вторникот шефот на канцеларијата на ММФ за Турција, Лоренцо Џорџани, на заедничката прес-конференција со турскиот министер за економија, Али Бабаџан. 
Делегацијата на ММФ, предводена од Џорџани, пристигна во Анкара на 12-ти октомври на разговори во врска со првиот и вторниот преглед на стенд-бај аранжманот на Турција. Разговорите на ММФ со претставниците на владата и на централната банка, на финансиските институции и приватниот сектор и други беа фокусирани на намерите во политиката на властите во преостанатиот период од оваа година, како и во 2006 година, објаснува Фондот во известувањето од вторникот. 
За време на престојот во Анкара на мисијата на ММФ владата го поднесе до парламентот предлог-буџетот за 2006 година, со кој се предвидува севкупен примарен буџетски суфицит од 6,5 отсто од БДП и дефицит во тековната сметка од платниот биланс од околу 6 отсто од БДП на крајот од годината. 
„Според мисијата, ова преставува силен буџет кој ќе помогне во контролирањето на сé поголемиот дефицит во тековната сметка“, се вели во известувањето на ММФ. Што се однесува до одложувањето на законот за реформи во социјалното осигурување, кое доведе до замрзнување на средствата во јули, мисијата на ММФ прифати дека истиот нема да биде донесен пред почетокот на новата година. Според Бабаџан, се очекува парламентот да го усвои овој закон до средината на февруари. 
Објаснувајќи го чекорот на Фондот, Џорџани рече дека „сега е јасно оти е потребно повеќе време за нормалниот тек на парламентарниот процес“. Покрај „многу силниот“ буџет, планираните даночни реформи и мерките кои имаат за цел подобрување на системот на социјална сигурност кои ги разгледуваат властите се сметаат за охрабрувачки чекори, додаде тој. 
