10/04/2009
ММФ и Tурција наскоро ќе ги продолжат директните разговори за финализирање на новиот заем од банката за Турција, рече премиерот Реџеп Тајип Ердоган на 3-ти април. Нема официјални информации за големината на заемот. Ердоган и управниот директор на ММФ, Доминик Штраус-Кан, на 2-ри април во Лондон се согласија за продолжување на разговорите.
*** 
 Романскиот премиер Емил Боц во вторникот (7-ми април) рече дека неговата земја ќе го усвои еврото до 2014 година, како што е закажано, и покрај светската економска криза. Земјата треба да се бори за усвојување на еврото не подоцна од 2014 година, а ако е можно и порано, истакна Боц. 
*** 
 Tркиш ерлајнс е најдобар авионпревозник во јужна Европа, според истражувањето на претпријатието за испитување на пазарот Скајтрекс, објави новинската агенција Анадолу на 2-ри април. Тркиш ерлајнс, исто така, го задржа својот статус од четири ѕвездички втора година по ред во 2008 година. Истата останува единствен авиопревозник со четири ѕвездички во Европа.
*** 
 Косовската бизнис алијанса и Министерството за труд во средата (8-ми април) започнаа проект наречен „Берза за вработување 2009“. Истиот има за цел промовирање на вработувањата во јавниот и приватниот сектор со здружување на претпријатијата со слободни работни места. 
*** 
 Косовската Стопанска комора беше домаќин на промотивната конференција со грчките претпријатија во вторникот (7-ми април). Настанот, поддржан од Агенцијата за промоција на инвестициите при Министерството за трговија и индустрија, привлече околу 50 грчки претпријатија кои изразија интерес за инвестирање во Косово. 
*** 
Спроведувањето на планот за исфрлање на старите автомобили со кој српските граѓани ќе можат да ги заменат своите автомобили постари од десет години за новото „пунто“ кое го произведува фабриката „Застава“, со седиште во Крагујевац, ќе почне на 15-ти април, објави во средата (8-ми април) министерот за економија, Млаѓан Динкиќ. Секој купувач ќе плати 5.999 евра за нов автомобил, и државата ќе ги субвенционира преостанатите 1.000 евра од цената.
 (Разни извори – 03/04/09-10/04/09)  
