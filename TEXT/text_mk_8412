13/07/2011
Арон Штајн за Southeast European Times во Истанбул – 13.07.11
Бруталните мерки на Сирија врз противниците на режимот имаат тешки последици, и не само за режимот во Дамаск. Меѓу другото, тоа ги попречи дипломатските иницијативи за внесување на оваа блискоисточна земја во меѓународното стадо.
Eвропа негуваше подобри врски со надеж дека ќе ја намами Сирија да се тргне од својот долготраен сојузник, Иран. Во меѓувреме, односот на Турција со режимот на Асад одвреме-навреме беше многу пријателски.
„Нема многу водачи кои можат да кажат дека биле на одмор со Башар“, вели Хју Поп, директор на Проектот Турција/Кипар во Меѓународната кризна група, мислејќи на турскиот премиер Реџеп Тајип Ердоган. 
Целта, објаснува тој, беше да се зајакнат врските за да се максимизираат политичките интереси. 
Во меѓувреме, водачите на ЕУ како на пример Николас Саркози се обидоа да ја охрабрат Сирија да се интегрира економски со Западот. Во 2008 година, на пример, Сирија беше примена во Сојузот на Медитеранот.
„Саркози јасно стави до знаење дека Брисел сака да соработува со Сирија“, рече Рана Дип Ислам, соработник во Американскиот институт за современи германски студии. Креаторите на политиката во Брисел, додаде тој, ја гледаат Сирија како „централна точка на Блискиот Исток“. 
Но, закрвавениот режим на Асад соочен со Арапската пролет ги разниша напорите за обновување на односите. Додека Брисел одговори поенергично -- наметнувајќи економски санкции -- владата предводена од АКП во Турција, исто така, го искажа својот став, прекинувајќи ја првичната тишина во врска со ова прашање. 
Откако бегалците почнаа да се слеваат низ границата, Анкара го заостри својот тон, повикувајќи го Асад да спроведе реформи, да изврши транзиција во повеќепартиска демократија и да ги почитува човековите права.
„Соочена со бегалската криза, земјата не можеше повеќе да бега од ова прашање“, објасни Ислам.
Сепак, турските водачи сé уште се чини дека не се подготвени да одат толку далеку како нивните европски колеги. „ЕУ е порешителна во преземањето дејства, особено кога станува збор за санкциите“, рече тој. 
Според Поп, турското противење на идејата произлегува од нејзиното искуство од прва рака со санкциите наметнати врз Ирак во времето на Садам Хусеин по првата Заливска војна. Мерките скапо ја чинеа Турција во смисла на изгубена трговија, додека истовремено не го променија однесувањето на режимот. 
„[Западните водачи] можат да кажат што сакаат за тоа како овие санкции се или поразлични или се насочени, но врз целата оваа идеја беше фрлена сенка пред години“, додаде тој.
Покрај тоа, Турција исто така се воздржува од повикување на оставка на Асад. Според Ислам, „Турција сé уште претпочита ситуација каде што Ал Асад останува на власт, но ги спроведува реформите од врвот“, додека ЕУ го повика Ал Асад да се повлече ако не ги спроведе реформите веднаш.
Засега различната политика кон Сирија не влијаеше врз пошироките односи на Турција со ЕУ, вклучително и процесот на пристапување. 
Ислам не гледа „никакви големи последици“ за разговорите за пристапување. Процесот, вели тој, е „технички административен -- односно настрана од меѓународните влијанија. ЕУ има правна обврска да продолжи со разговорите за пристапување“. 
Поп, од друга страна, истакнува дека пред две години „растечкиот имиџ на Турција и профил на Блискиот Исток ја направи поатрактивен партер за ЕУ. Сега поврзувањето со Блискиот Исток й носи помала вредност“.
