25/11/2010
Од Алина Раду за Southeast European Times во Чисинау – 25/11/10 
Парламентарните избори в недела (28-ми ноември) во Молдавија ќе бидат трети во последниве 20 месеци. Земјата се наоѓа во политичка криза од април 2009 година, при што парламентот не може да избере претседател.
Последните избори, во јули, им дадоа на проевропските пратеници мнозинство, но недоволно места за да го постават својот претседателски кандидати на функција. Националниот референдум, кој се одржа во септември, им даде на граѓаните право да изберат претседател со директно гласање, но истиот пропадна поради слабиот одѕив. 
Молдавците се уморни и збунети. Според Институтот за јавна политика, повеќе од 20 отсто од населението веќе одлучи да не учествува на изборите в недела.
„Нема да ги слушам повеќе“, рече Игор Којочару (42), инженер што живее во Ханчести. „Веќе 20 години чекаме подобат живот во Молдавија. Партиите секогаш доаѓаат со ветувања, и секојпат не оставаат во сиромаштија.“ 
Во обид да се надмине апатијата и да се зголеми свеста, Централната изборна комисија (ЦИК) организираше специјален настан -- Саем на политичките партии -- во центарот на Кишињев на 21-ви ноември, давајќи им на гласачите шанса да разговараат со кандидатите лично. 
„Добро е што добивме повеќе информации“, рече жителката на Кишињев, Валентина Болочан (52), мајка на три деца. „Но, на листата има скоро 40 кандидати, повеќето нови. Јас би требало да ја оставам работата и децата и да поминам еден месеци во истражување и дознавање кој што работи.“ 
Молдавската политика е поделена на два големи кампови: проевропски и московски ориентирани. Медиумите се поделени по слична линија, при што некои ја поддржуваат Комунистичката партија, а други ги промовираат кандидатите на Сојузот за еврпска интеграција на Молдавија. 
„Кон крајот на предизборната кампања, димензијата на политичката партизација во медиумите станува очигледна“, вели привремениот директор на Центарот за независно новинарство и шеф на предизборниот мониторинг, Надин Гогу. „Тоа е многу сложено за јавноста, бидејќи тие мора да гледаат повеќе телевизиски канали за да ги разберат вестите.“ 
Молдавските невладини организации, исто така, активно учествуваат во предизборниот процес. „Ги именуваме кандидатите кои вршеле јавна функција претходно и биле обвинети за корупиција, или не го пријавиле соодветно имотот стекнат лично додека имале пристап до јавните фондови“, вели Петру Маковеи од Граѓанската иницијатива за чист парламент.“ 
„Списокот е прилично долг и ние би сакале да имаме јасна позиција од сите политички партии во врска со ваквите политичари. Во секоја друга земја би имало голем медиумски скандал, но не и во Молдавија“, рече тој. 
Меѓународната заедница го следи политичкиот процес, при што како ЕУ, така и Соединетите Држави изразија поддршка за демократските движења во земјата. 
Минатата недела американскиот Сенат усвои резолуција со која се признаваат демократските остварувања на Молдавија и се изразува поддршка за слободните и транспарентни избори. 
„Молдавија надмина серија обесхрабрувачки економски и политички предизвици за да ги одржи овие избори; нивниот успех е важен, не само за Молдавија, туку и за регионот во целина“, рече сенаторот Џон Кери (демократ). „На 28-ти ноември јас се надевам дека народот во Молдавија ќе има избори од највисоки демократски стандарди кои ќе резултираат со влада способна да продолжи со неопходните реформи.“
Сепак, некои политичари веќе се жалеа за прекршувања, при што некои дури и обвинуваа за киднапирања и наместени сообраќајни несреќи. „Општеството е многу тензично, и владата треба да биде апсолутно подготвена за какви било предизвици“, рече Игор Ботан, шеф на Здружението за учество во демократијата. 
Вкупно 20 партии и 19 независни кандидати се борат за 101 место во парламентот. Според последните анкети, пет до шест политички партии имаат шанса да освојат три места.
