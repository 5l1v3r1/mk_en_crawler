24/09/2008
(Tрансперенси интернешнал, Еуопсервер, Софија ечо, СНА, Дневник, Медиапул, АФП, Блумберг, Ројтерс, АП - 23/09/08)
Нема зона без корупција во и околу ЕУ, се вели во извештајот на Трансперенси интереншнал (ТИ) од вторникот (23-ти септември), и се истакнува Бугарија како најкорумпирана членка на блокот од 27 земји. Членството во ЕУ не обезбеди автоматски лек за корупцијата во Бугарија, вели набљудувачката група со седиште во Берлин во својот годишен Индекс за перцепција на корупцијата (ЦПИ), наведувајќи го значителниот пад на оценките на земјата. 
Со оценка од само 3,6 поени на скалата од нула до 10, намалување од 4,1 минатата година, Бугарија се рангираше последна од 31 земја на ЕУ и Западен Балкан. Во глобалниот рејгинг на 180 земји, Бугарија падна на 72-рото место од 64-тото во минатогодишното истражување.
„И покрај својот пристап во ЕУ, земјата сé уште внимателна во справувањето со политичката корупција, која е тесно поврзана со многу високо ниво на организираниот криминал“, вели ТИ. „Во текот на изминатите две години, коруцијата во договорите за јавните набавки и договорите за стратешка концесија, судството парализирано од корумпираните структури и злоупотребата на средствата на ЕУ, посветени на развојот на земјата... го спречуваа успехот на Бугарија, правејќи му голема штета на меѓународниот имиџ на земјата и намалувајќи ја довербата во националните институции.“ 
Скоро две години по пристапувањето во ЕУ во јануари 2007 година, Бугарија и Романија и понатаму се внимателно следени од Брисел за нивниот напредок во судските реформи и борбата против корупцијата. Европската комисија (ЕК), исто така, изрази загриженост во врска со несправувањето од страна на Софија со организираниот криминал во земјата. 
Наведувајќи ги како причина измамата и нерегуларностите во справувањето со средствата на ЕУ, ЕК замрзна околу 500 милиони евра европска помош за оваа балканска земја во јули. 
Оценките на Бугарија и Романија говорат сами за себе и ќе бидат земени предвид кога ЕК ќе ги подготвува своите следни мониторинг извештаи за двете земји, кои ќе бидат објавени во 2009 година, Еуопсервер го цитираше портпаролот на Комисијата, Марк Греј, од прес-конференцијата во вторникот.
Бугарија го дели своето 72-ро место во овогодинешниот ЦПИ со седум други земји -- Кина, Македонија, Мексико, Перу, Суринам, Свазиленд и Тринидад и Тобаго. Таа се рангираше подолу од Романија и останатите членки на ЕУ, како и од Турција (58-ма) и Хрватска (62-ра), кои сé уште не ги завршиле преговорите за пристап со Брисел.
Со 9,3 поени одделно -- највисока оценка во овогодинешниот глобален рејтинг -- Данска, Нов Зеланд и Шведска се земји со најниски нивоа на корупција во светот. На дното од скалата е Сомалија, со 1.0 поени веќе втора година по ред.
Новиот ЦПИ покажа дека Бугарија повеќе не е земја која има проблеми со корупцијата, туку е силно корумпирана земја, според Димитар Ќумурџиев, заменик-претседател на бугарскиот огранок на ТИ.
„Фактот што Бугарија, која е членка на ЕУ, е пониско рангирана од своите соседи, кои не се дел од ЕУ е неочекуван“, изјави тој за новинарите во вторникот, повикувајќи на нова стратегија против корупцијата и нулта толеранција за ваквите практики. 
На почетокот од август владата усвои акционен план на 200 страници, во кој детално се изнесени мерките што земјата ќе ги преземе до крајот на годинава за да ги реши проблемите и недостатоците кои доведоа до тој прекин на помошта на ЕУ две недели претходно. Мерките вклучуваат усвојување на закон за судир на интересите, амандмани на законот за јавни набавки, воведување на антикорупциски процедури во здравствениот сектор, изменет кривичен законик и унифициран етички кодекс за судиите. 
Објавувањето на ЦПИ на ТИ за 2008 година се совпадна со два драматични инциденти во Бугарија. Во вторникот заменик-претседателот на Државната агенција за спорт и млади, Иван Леков, беше уапсен во врска со скандалот со местење фудбалски натпревари.
Еден ден претходно, маскирани мажи го претепаа уредникот на веб-страницата за вести на бугарски јазик frognews.bg, Огњан Стефанов, кој ја истражува корупцијата, и тој се бори за својот живот во болница со повреди на ’рбетот и три скршени екстремитети.
