24/01/2006
(Њујорк тајмс, Ајриш тајмс - 24/01/06; АФП, АП, Ројтерс, ББС, ФТ, Еурактив, ЕУполитикс, Тркиш прес, Амнести интернешнал - 23/01/06)
Одлуката на турскиот суд да го повлече обвинението против истакнатиот писател Орхан Памук беше поздравено од многумина во понеделникот (23-ти јануари). Но, истовремено беа упатени и повици за измена на одредбите во новиот турски кривичен закон за осигурување на поголема заштита на човековите права. 
„Ова е очигледно добра вест за Памук, но е, исто така, добра вест за слободата на изразувањето во Турција“, рече комесарот за проширување на ЕУ, Оли Рен, во изјавата од понеделникот, по одлуката на судот. 
Авторот на „Се викам Црвена“, „Снег“ и други романи беше обвинет минатата година поради изјавата што ја даде за масовните убиства на Ерменците за време на Втората светска војна и Курдите во последните децении. 
„Еден милион Ерменци и 30.000 Курди беа убиени во оваа земја и никој освен мене не се осмелува да зборува за тоа“, рече Памук во интервјуто за швајцарскиот весник Tагес анзајгер во февруари 2005 година. 
Тој беше обвинет за „омаловажување на турскиот национален идентитет“ според членот 301 од новиот турски кривичен закон, со кој „навредата“ на републиката, парламентот или другите државни институции се смета за кривично дело. Педесетитригодишниот Памук, кој има освоено голем број литературни награди и се смета за можен кандидат за Нобеловата награда, се соочи со затворска казна во траење до три години. 
Судскиот процес против него започна во истанбулскиот суд на 16-ти декември. Но, по кусото рочиште истиот беше одложен за 7-ми февруари, во очекување на овластувањето од турското Министерство за правда за понатамошните сослушувања за случајот. Во неделата министерот за правда, Чемил Чичек, наводно, упатил писмо до судот, во кое тој вели дека судот нема овластување да одлучува за основаноста на случајот. Следниот ден судот ги отфрли обвинувањата. 
И покрај тоа што одлуката од понеделникот нема да биде обврзувачка за другите случаи, Рен изрази надеж дека истата ќе помогне да им се олеснат маките на десетици турски новинари, уредници, писатели и академици, кои сé уште се соочуваат со слични обвиненија. „Се надевам дека одлуката во случајот на Орхан Памук ќе го отвори патот за позитивен исход и за нив, за да има целосно почитување на слободата на изразувањето за сите турски граѓани“, рече Рен. „Јасно ми е дека Турција мора соодветно да ги пополни дупките во сегашниот кривичен закон, што, исто така, остава многу простор за злоупотреби и рестриктивни интерпретации, ограничувајќи ја слободата на изразувањето.“ 
Амнести интернешнал, која претходно остро ја критикуваше Турција поради вклучувањето на членот 301 во новиот кривичен закон, ја поздрави одлуката на судот. Но, организацијата, исто така, изрази загриженост за судбината на другите обвинети врз таа основа. 
И покрај одлуката од понеделникот, ширината на контроверзниот член и неговиот потенцијал за произволни толкувања остануваат недопрени, се вели во изјавата на оваа група за човекови права. „Всушност, Амнести интернешнал смета дека високиот профил на Орхан Памук го сврти вниманието на недостатоците од членот 301, и сега стравуваме дека случаите на другите поединци на кои им се суди според истиот член може и понатаму да продолжат во релативна анонимност“, се вели во изјавата. 
Одлуката од понеделникот е „премногу мал чекор на патот кон слободата на изразувањето во Турција“, вели Амнести, барајќи од властите да „ги прекинат сите случаи кои се судат според истиот член, а самиот член да биде целосно укинат“.
