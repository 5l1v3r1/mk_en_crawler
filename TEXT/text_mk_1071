05/10/2007
Загубите во српскиот земјоделски сектор може да изнесуваат вкупно 387 милиони евра оваа година, според Министерството за земјоделство на земјата. Проценките покажуваат дека 40 отсто од некои земјоделски култури ќе бидат уништени поради летната суша. За да се намалат загубите, владата е можно да укине некои даноци за земјоделските производители. 
*** 
Шведската Агенција за соработка во меѓународниот развој ќе й додели 75 милиони евра на Босна и Херцеговинa (БиХ) во следните три години, објави координаторот на агенцијата за БиХ, Ева Белфраџ, во средата (3-ти октомври). Средствата ќе бидат наменети за институционалните реформи, интеграцијата во ЕУ и подобри услови за домување на ромските граѓани. 
*** 
Косовската влада во понеделникот (1-ви октомври) одлучи да ја финансира изградбата на автопатот Мердаре-Морине, кој го поврзува Косово со соседна Албанија. Автопатот треба да биде изграден во текот на следните пет до шест години. 
*** 
„Ромпетрол“, еден од водечките претпријатија за малопродажба на бензин во Романија, вели дека планира да инвестира 100 милиони евра во Бугарија. Претпријатието има намера да изгради 170 бензински пумпи низ целата земја, покрај 50-те што веќе ги контролира.
*** 
Португалската банка „Милениум БЦП“ влегува на романскиот пазар. Банката планира да отвори околу 40 филијали во земјата и да инвестира 40 милиони евра до крајот на оваа година, при што вкупните инвестиции се очекува да достигнат 250 милиони евра до 2011 година. 
*** 
Хрватската влада во понеделникот (1-ви октомври) ја одреди цената на своите акции во Т-ХТ, еден од најпрофитабилните телекоми во земјата, на 25 евра. Уделот на државата од 32,5 отсто во претпријатието се очекува да донесе 1,7 милијарди евра во државниот буџет. 
(Разни извори – 28/9/07-/05/10/07) 
