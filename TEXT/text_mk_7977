04/01/2013
Дражен Ремиковиќ за Southeast European Times во Сараево – 04.01.13
Владите од целиот регион ги испитуваат деловните врски на српскиот магнат Мирослав Мишковиќ по неговото апсење во средината на декември под сомнение за нелегална приватизација на 10 претпријатија за одржување на патиштата. 
Мишковиќ го водел бизнисот преку своето претпријатие Делта холдинг, кое е активно во Бугарија, Албанија, Црна Гора, Македонија, Босна и Херцеговина (БиХ) и Кипар.
„Ја испитуваме приватизацијата и деловните практики на Стандард, претпријатие во сопственост на Делта холдинг. Акционерите на Стандард поднесоа тужби против [Делта холдинг] за штета во висина од преку 10 милиони евра“, рече во изјава за SETimes Јасмина Омичевиќ, портпаролка на обвинителството на сараевскиот кантон. 
Деловните врски на Мишковиќ требаше да се испитаат уште одамна, според Срѓан Благовчанин, директор на Трансперенси интернешнал БиХ.
„Обвинителството на БиХ треба итно да го испита не само ова, туку и сите сомнителни приватизации во кои учествувал Мишковиќ“, рече Благовчанин за SETimes.
Во 2006 година Мишковиќ го купи државното претпријатие за дистрибуција на весници Ослобоѓење, за 50 евра. Потоа тој подигна кредити во висина од повеќе милиони евра и ги исплати со продажба на имотот на претпријатието, затворајќи го истото и оставајќи без работа повеќе од 300 вработени.
Но, најголемата зделка на Мишковиќ во земјата беше купувањето на 58 отсто од трговскиот центар Боска во Бања Лука за 1,5 милиони евра во 2008 година.
Приватизацијата предвидуваше дека претпријатието Делта треба да им исплати на вработените во трговскиот центар 1 милион евра од заостанатите плати, како и да го исплати долгот на Боска од 5 милиони евра, но ништо од тоа не се случи.
Регионалната соработка е од клучно значење за докажување на криминалните малверзации во случаите од висок профил и балканските земји покажаа значителен напредок во спречувањето на прекуграничниот криминал во последниве години, сметаат експертите.
„Имаме одлична соработка со нашите колеги од Црна Гора, БиХ, Хрватска, Словенија и земјите на ЕУ. Овие случаи се сложени и во нив се работи за милиони евра. Важно е да се разменуваат податоци и информации за спроведување добра истрага“, рече за SETimesМиљко Радисављевиќ, специјалниот обвинител на Србија кој ја води истрагата против Мишковиќ.
Мишковиќ почна да ја гради својата бизнис империја во времето на Слободан Милошевиќ и беше близок со секоја влада по демократските промени во Србија во октомври 2000 година.
Црногорските власти му ја продадоа на Мишковиќ фабриката за машини „Радоје Дакиќ“ во 2007 година, за 7,6 милиони евра. Мишковиќ ја уништи две години подоцна и почна да гради станови и деловен простор на тоа место.
„Се сомневаме дека се случил сериозен организиран криминал при процесот на продажба“, рече за SETimesМилан Вукчевиќ, претседател на Синдикатот на поранешни работници на „Радоје Дакиќ“..
„За таа сума претпријатието на Мишковиќ доби 50.000 квадратни метри земјиште и згради во сопственост на фабриката. Набргу потоа беа изградени станбени згради [таму, како и] еден од најголемите трговски центри на Балканот, Делта сити“, рече Вукчевиќ.
Работниците испратија писмо до српскиот специјален обвинител, барајќи од него да ја прошири истрагата за активностите на Мишковиќ во Црна Гора, но српските власти не одговорија.
