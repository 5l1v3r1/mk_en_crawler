01/11/2006

 Бугарската двојка светски шампиони во уметничко лизгање, Албена Денкова и Максим Стависки, го освоија златниот медал во уметничко лизгање на натпреварот Скејт Америка 2006 во Хартфорд, Конектикат. Нивниот триумф се случи и покрај судирот претходно тој ден, на Бугарите и британската двојка Синеад и Џон Кер. Повредени беа и Денкова и Стависки. Сличен инцидент во 2000 година ја принуди двојката да се повлече од шапмионатот во Ница, откако Денкова беше подложена на неколку лекарски третмани. Втори на натпреварот во Хартфорд беа Американците Месила Грегори и Денис Петуков, додека Французите Натали Печал и Фабијан Бурзат беа трети.
*** 
 Хрватскиот тенисер Марио Анчиќ победи на Сент Петербург Опен, поразувајќи го шампионот кој ја бранеше титулата, Швеѓанецот Томас Јохансон, со 7:5, 7:6. Ова беше втора титула на Анчиќ оваа година. Тој сега има добри шанси да се квалификува за Тенис мастерс купот во Шангај, кој ќе започне на 12-ти ноември. 
*** 
 Хрватската машка ракометна репрезентација победи на Светскиот куп во Малме, Шведска. Двојните олимписки шампиони го поразија Тунис со 33:31. 
*** 
Книгата „Невин и виновен“ на грчката писателка Маро Дука ја освои престижната регионална награда за литература Балканика. Одлуката ја донесе седумчленото жири на водечки балкански интелектуалци и автори за време на меѓународниот Белградски саем на книгата 2006. Таа е деветта добитничка на наградата. 
*** 
Познатиот турски писател и публицист Елиф Шафак и италијанската новинарка на РАИ3 ТВ, Џована Ботери, се добитници на годишната награда за меѓународно новинарство на италијанската група РЦС. Претходно оваа година Шафак беше обвинета за контроверзниот Член 301 од турскиот кривичен законик за „навреда на турската припадност“ во нејзиниот најнов роман „Копилето на Истанбул“. Обвинителите подоцна се откажаа од обвиненијата. 
*** 
„Амазон на Варое“ на ректорот на Софискиот универзитет Бојан Биолшев, ја освои овогодинешната награда ВИК за најдобар бугарски роман. Неговата книга, која е историска фикција, го опишува состанокот во осмиот век и „мешањето“ на трите основачки елементи на бугарската нација -- Бугарите, Словените и Тракијците -- како и спојувањето на трите соодветни пијалаци -- кумисот, пивото и виното. Биолчев вели дека ќе ги донира парите од наградата -- вкупно преку 5.000 евра -- за отпочнување на национален натпревар во поезија и фикција за бугарските студенти. 
 (Разни извори – 25/10/06-01/11/06)  
