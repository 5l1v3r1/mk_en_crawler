10/01/2013
Александар Павлевски за Southeast European Times во Скопје -- 10.01.13
Во обид да обезбеди помош за ранливите групи граѓани, иницијативата за социјални станови на македонската влада му дава на загрозеното население пристап до поволни станови.
Програмата ќе се фокусира на децата без родители или родителска грижа, приматели на социјална или финансиска помош, луѓе погодени од природни катастрофи, инвалидизирани лица, самохрани родители со малолетни деца и припадници на ромската заедница.
Портпаролот на владата Александар Ѓорѓиев изјави за SETimes дека 10 отсто од становите изградени од државното градежно претпријатие ќе бидат наменети за социјално сместување, додека останатите 90 отсто ќе бидат продадени по пазарни цени.
Тековните планови предвидуваат изградба на 34 згради со 1.753 станови во 26 градови до 2014 година. Становите чинат 24 евра по метар квадратен и парите се користат за нивното одржување. Во изминатите две години изградени се и вселени 293 станови.
„Добив стан од државата во населбата Јуријa во Ѓорче Петров“, рече за SETimesЗоран Каранфиловски, оженет татко на две деца. „Оваа помош за мене значи нов живот и огромно охрабрување. Јас и другите стотици граѓани што добивме вакви станови, кои се целосно опремени со мебел, сме едноставно пресреќни, бидејќи нашиот животен сон се исполни, а тоа е наш сопствен дом.“
Од Иднина, невладина организација за социјално загрозени лица, изјавија за SETimes дека „интересот е огромен“ за социјалните станови, додавајќи дека распределбата на становите се врши на транспарентен начин.
„Владата се залага доделувањето на становите да биде надополнето со други услуги со цел да им се помогне на корисниците да станат независни, а не да зависат од државата“, рече за SETimesМилка Олевска, социолог од Скопје.
Македонија им нуди и други услуги на социјално загрозените граѓани, вклучително и бесплатен пристап до библиотеките, јавни кујни и сместување за време на зимските месеци.
„Во општините каде што се градат зградите, општините се откажуваат од плаќањето комунални давачки и помагаат во изградбата на инфраструктурата“, рече за SETimesминистерот за транспорт и комуникации, Миле Јанакиески.
Почнувајќи од оваа година, законот обезбедува вработување за децата без родители.
„Без оглед која влада е на власт, сакаме вработувањето на овие поединци да не зависи од волјата и свеста на [другите]“, рече премиерот Никола Груевски. „Според законот, тоа ќе стане системско решение, според кое најмалку 10 деца годишно ... ќе се вработуваат [според] специјална програма која ќе им даде предност бидејќи тие се во незавидна ситуација.“
Другите земји во регионот, исто така, започнаа со градење социјални станови. Српскиот министер за градежништво и јавни работи, Велимир Илиќ, рече дека се градат станови во шест градови за самохрани мајки и деца чии родители загинале за време на војната.
Во Црна Гора има планови за изградба на 5.000 станови до 2015 година, а Босна и Херцеговина додели околу 200 станови на инвалидизирани лица за 50 евра по метар квадратен месечно.
„Помошта за ранливите групи влијае позитивно на демократското општество“, рече Олевска. „Ранливите групи, со помош, се сместуваат во активниот дел од општеството, не на маргините, што им помага да дадат позитивен придонес во животот, место да се оддаваат на криминал и беззаконие, што честопати им се случува на овие групи луѓе.“
