02/02/2013
Круно Картус за Southeast European Times во Осиек -- 02.02.13
Новите мерки за пазарот на труд што ги отпочна хрватската влада на почетокот од оваа година имаат за цел намалување на стапката на невработеност во земјата од 21 отсто, нејзина највисока стапка од 2003 година.
Мерките вклучуваат субвенции за работодавачите, даночни олеснувања и помош за самовработување. Тие се фокусираат на зголемените можности за вработување на посебните социјални групи, како што се инвалидизираните лица, воените ветерани и Ромите.
Според новата програма, невработените млади лица ќе добиваат здравствено и пензиско осигурување како и 220 евра месечно.
Работодавачите се субвенционираат да обезбедат стручна обука. Кога ќе вработи лица постари од 50 години, работодавачот добива 50 отсто од бруто платата на работникот од државата. Буџетот за 2013 година, исто така, ќе обезбеди плати за државните службеници. 
Државата одвои 61 милион евра за новите мерки за работната сила, околу 12 милиони евра повеќе отколку во 2012 година.
Во Хрватска моментно има 370.000 невработени лица и оваа бројка забрзано расте. Од 1-ви јануари 12.000 го загубија своето работно место.
Но, некои аналитичари велат дека овие мерки не се доволни.
„Овие мерки не можат значително да ја зголемат вработеноста. Мерките не придонесуваат за зголемување на вештините, ниту пак за ново знаење за долгорочно вработување“, рече заSETimesИва Томиќ, истражувач во Загрепскиот економски институт.
Но, Тео Матковиќ, професор на Правниот факултет во Загреб, рече дека според него новите мерки за работната сила може да им помогнат на невработените да обезбедат работа. „Ако мерките бидат добро насочени, организирани, следени и интегрирани со други активности, тие може во умерена мера да ги зголемат шансите за наоѓање работа или подобра плата. Но, тоа не е волшебно стапче што може да им помогне на сите невработени ... “, рече Матковиќ заSETimes.
Томиќ рече дека е потребна тесна соработка меѓу државата и пазарот на труд во Хрватска.
„Државата не може да создава работни места ... таа треба да го намали бројот на вработени, но треба да му дозволи на приватниот сектор лесно и брзо создавање работни места, преку намалување на бирократијата и административните бариери, преиспитување на даночната политика, охрабрување на иновациите“, рече Томиќ.
Но, министерот за труд, Мирандо Мршиќ, рече дека гледа светлина на крајот од тунелот.
Растот на невработеноста ќе продолжи и во текот на пролетта и постепено ќе се намалува во лето и по приемот на земјата во ЕУ на средината од годината. „До крајот на годинава очекуваме повеќе отворање на работни места отколку губење на работни места“, рече Мршиќ.
