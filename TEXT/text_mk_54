19/09/2005
Од Анес Алиќ за Southeast European Times во Сараево -- 19/09/05
Доколку не успее да го запази рокот за потребните реформи во полицијата, Босна и Херцеговина ќе ја испушти шансата да започне преговори за Договор за стабилизација и асоцијација (ДСА) со ЕУ годинава.
„Жалам што шансата да се прослават 10 години мир со започнување на нова фаза од европската иднина сега е испуштена“, рече европскиот претставник за проширување Оли Рен во средата (14 септември). Неговата изјава уследи по веста дека парламентот на Република Српска (РС) повторно го одби концептот за реструктуирање на полицискиот сектор кој се темели врз три клучни начела на ЕУ.
БиХ веќе ги пропушти двата претходни рока одредени од ЕУ за исполнување на условите за започнување на преговори за Договор за стабилизација и асоцијација (ДСА) -- прв чекор кон членство во европскиот блок. Брисел се надеваше дека земјата дефинитивно ќе биде подготвена до ноември, кога се одбележува десетгодишнината од Дејтонскиот мировен договор, кој стави крај на конфликтот од 1992-та до 1995-та година.
На почетокот од неделава, Брисел укажа дека преговорите можат да започнат веднаш штом биде потпишан договорот за полициските реформи од страна на федералната влада и двата ентитети.
Меѓутоа, тоа сега нема да се случи. Со гласови 56-10, пратениците од Република Српска во средата гласаа против предложениот модел бидејќи тој ќе и овозможи на полицијата да ги преминува ентитетските граници при извршувањето на своите должности.
Меѓународната заедница предвидуваше реформи во полицијата кои би воспоставиле државна законодавна и буџетска власт над полицијата, формирање на полициски окрузи врз база на полициски потреби, а не на етничкиот состав, како и ставање крај на политичката вмешаност во полициските операции. Реформите требаше да ги реорганизираат полициските сили во 11 меѓуетнички реформи. 
Меѓутоа, претставниците на Босанските Срби го одбија реформите, кои, како што велат тие, се насочени кон укинување на ентитетот Република Српска (РС) во кој преовладува српското население -- чии граници беа одредени со Дејтонскиот мировен договор. 
 Напредокот е бавен процес 
Автокартата на ЕУ, објавена во 2000-та година, одреди 18 основни чекори кои БиХ требаше да ги преземе пред да започне изготвувањето на физибилити студија за започнување на преговори за ДСА. 
Во ноември 2003-та година, Европската Комисија (ЕК) ја одобри физибилити студијата, но сеуште има уште многу да се работи. Првиот краен рок за исполнување на условите за започнување на преговори за ДСА беше во јуни 2004-та година.
Тој рок, како и оној на почетокот од годинава, не беше запазен поради недоволната соработка со Хашкиот меѓународниот кривичен суд за поранешна Југославија. (МКСЈ). 
Се до пред неколку месеци, властите во Република Српска немаа уапсено ниту еден од осомничените за воени злосторства од конфликтот кој заврши во 1995-та година. Во последниве неколку месеци, тие успеаа да убедат неколку од нив да се предадат во Хаг -- но, само поради тоа што за возврат добија огромни награди и други бенефиции.
По одобрувањето на физибилити студијата во 2003-та година, постоеше огромен оптимизам. Босанските власти изготвија амбициозен акционен план за исполнување на условите за ДСА. Тие наложија донесување на 43 закони и формирање на 25 нови институции на власта. Досега се донесени тринаесет закони. Меѓутоа, ниту една од институциите неопходни за нивно спроведување не е формирана.
 Навистина, постигнат е значаен напредок. На почетокот од овој месец, босанските власти постигнаа договор околу реформите во одбраната кои ќе ги обединат етнички поделените војски под една заедничка команда. Министерствата за одбрана на ентитетите ќе бидат затворени и префлени на државно ниво, започнувајќи од идната година.
Тоа беше огромна пречка, а потребно беше многу време за нејзино надминување. Меѓутоа, досега не е покажана доволна политичка волја за надминување на останатите две пречки: реформите во полицијата и медиумите. Кон крајот на мај, претставници на ЕУ потврдија дека нема да предложат започнување на преговорите се додека не се постигне договор во овие две сфери. 
Лорд Педи Ешдаун, високиот претставник на меѓународната заедница во Босна, ги повика трите владејачки националистички партии во земјата повторно да седнат на маса и да разговараат за контроверзните полициски реформи на 26 мај. Но, претставниците на Република Српска ја откажаа средбата бидејќи повеќето од нив беа на одмор надвор од земјата. Наместо тоа, тие побараа парламентот да расправа за реформите.
„Многу сум разочаран од неуспехот на денешната средба, посебно од неодговорноста и несериозноста што ја покажаа политичките партии кои дури и не присуствуваа на средбата“, рече Мајкл Хемфри, шефот на делегацијата на Европската Комисија во Сараево, на конференцијата за новинарите на 26 јули. 
Реформите во медиумите доживеаја слична судбина. Босанскиот парламент одобри нов закон за радиодифузија во мај, но хрватските пратеници во горниот дом се заканија дека ќе стават вето бидејќи, како што велат тие, законот врши дискриминација врз нивната етничка група.
Хрватските политичари бараат укинување на босанското федерално радио и телевизија (ФТВ), а да биде отворен трет хрватски канал. Накратко, тие бараат создавање на три канали базирани врз етнички принципи, а не врз ентитетски. 
Законот доживеа мала победа на 23 јули, кога Уставниот суд пресуди дека нацрт-законот за радиодифузија ги почитува интересите на хрватското население во Босна и Херцеговина.
Јавноста чека 
Сега засега, БиХ останува единствената земја во регионот која нема законски договор со ЕУ. 
Во анкетата спроведена од ЕУ во февруари 2004-та година, над 73 отсто од Босанците се изјасниле дека би сакале нивната земја да стане членка на блокот. Меѓутоа, поголемиот дел од нив, исто така, се свесни за огромните препреки на тој пат. 
На прашањето која политичка партија работи најактивно за интеграција на Босна во Европа, над 32 отсто одговориле „ниедна“, а само 6-7 отсто избрале една од владејачките националистички партии -- партиите кои добија 30 отсто од гласовите од нивниот соодветен етнички електорат на изборите во 2002-та година.
