22/04/2005
(Разни извори – 15/04/05 - 22/04/05)
Грчкиот државен телеком ОТЕ и неговиот огранок на мобилната телефонија, „Космоте“, во заедничка изјава на 20-ти април објавија дека официјално ќе започнат со купување на претставништвата на ОТЕ во две соседни земји -- „ГлоБул“ во Бугарија и „Космофон“ во Македонија -- за вкупна цена од 490 милиони евра. „Космоте“ ги води овие две фирми од јануари 2003 година. Финансиските, даночните и регулаторните причини се наведени како основа за оваа одлука. 
*** 
Официјалната стапка на невработеност во Хрватска се намали на 19,2 отсто во март, откако во првите два месеци од годината остана на 19,3 отсто, според прелиминарните податоци на хрватскиот завод за статистика. Аналитичарите велат дека скромното подобрување не е изненадување, со оглед на тоа што март претставува месец на заживување на сезонските индустрии како што се: туризмот, земјоделството и градежништвото. 
*** 
ММФ ги објави заклучоците од консултациите на Член IV за Босна и Херцеговина (БиХ). Документот ја истакна потребата од посилен финансиски систем, фискална и надворешна одржливост, ефикасни институции на креирање на политиката, како и корпоративен сектор во БиХ. Фондот го пофали растот во банкарскиот сектор, но побара подетален мониторинг за кредитниот ризик поради честите случаи на презакажување на заемите. 
*** 
Бугарската влада објави дека Министерството за финансии започнало разговори со Светската банка за одобрување на четвртиот заем за програмско усогласување, во висина од околу 150 милиони американски долари. Министерот за финансии Милен Велчев разговараше за него со официјални претставници на Светската банка минатата недела, за време на неговата посета на Вашингтон за пролетниот самит на ММФ и Светската банка. 
*** 
Aлбанската влада потврди дека неодамна со неа е контактирано од страна на американската „Екс-им банка“, која изразила подготвеност да помогне во финансирањето на новата термоцентрала во Валона, како и во трансбалканскиот нафтовод во Албанија. Двата проекти се проценуваат на околу 112 милиони американски долари, односно 1,2 милијарди американски долари. 
*** 
Српскиот заменик-премиер Мирољуб Лабус рече дека српската влада и ММФ постигнале согласност за тримесечно продолжување на тригодишниот стенд-бај аранжман. Лабус додаде дека тие се близу до постигнување на договор за петтиот преглед на аранжманите, но дека одредени детали во врска со фискалната и монетарната политика мора да се решат. Мисијата на ММФ ќе го посети Белград на почетокот од мај. 
*** 
Продажбата на автомобили во Романијa се зголеми за 75 отсто за период од една година во првото тримесечје од оваа година, според податоците на Здружението на производители и увозници на автомобили. Продажбата на нови автомобили се зголемила за 63 отсто за период од една година, додека продажбата на автобуси се зголемила за 97 отсто за истиот период. Аналитичарите сметаат дека тоа е резултат на апрецијацијата на домашната валута, промоциите на крајот од годината и неодамнешното усвојување на еднаква даночна стапка. 
