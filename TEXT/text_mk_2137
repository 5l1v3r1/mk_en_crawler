17/02/2005
(РФЕ/РЛ - 17/02/05; Ројтерс, АФП, РФЕ/РЛ, Радио Б92, ББС Мониторинг - 16/02/05)
Косово нема постигнато доволно напредок во имплементирањето на потребните стандарди за да може меѓународната заедница да иницира проценка за нејзиниот конечен статус, рече генералниот секретар на ОН во средата (16-ти февруари). 
„Напредокот во многу области и понатаму е недоволен. Ниту еден од осумте стандарди не е целосно исполнет“, АФП го цитира Анан од неговиот редовен тримесечен извештај до Советот за безбедност на ОН, кој го покрива периодот од ноември 2004 до јануари 2005 година. 
ОН подготви листа на специфични цели, точка по точка - кои ги покриваат областите како што се демократските институции, безбедноста и владеењето на правото, слободата на движењето, враќањето на бегалците, економијата и дијалогот - кои мора да бидат исполнети пред да може да започнат разговорите за идниот статус на Косово. 
И покрај тоа што е формално дел од Србија и Црна Гора, провинцијата е под администрација на ОН од крајот на конфликтот во периодот 1998-1999 година. 
Извештајот на Анан доаѓа неколку месеци пред очекуваното излегување на сеопфатниот преглед на напредокот на Косово во исполнувањето на стандардите што ги одредија ОН. Позитивната проценка би ги отворила вратите за преговори во врска со идниот статус. Но, официјалните претставници на ОН, според Ројтерс, потврдија дека е можно прегледот да биде одложен за подоцна оваа година. 
Мора да има „вистински напредок во стандардите“ пред да може да биде решен конечниот статус, рече Анан, додавајќи дека тоа зависи од привремените институции, политичките водачи и од населението од сите етнички заедници. 
„Континуираната неподготвеност на косовските Срби за вклучување во дијалогот и поддршка на спроведувањето на стандардите ја попречува можноста да се оди напред“, рече шефот на ОН, додавајќи дека изјавите на властите од Белград придонесле за неподготвеноста на косовските Срби за учество во јавниот живот. 
„Српските власти мора да го охрабрат овој процес“, рече Анан, барајќи од Белград „конструктивен ангажман“.
Критикувајќи ги привремените институции на владата за непреземање на доволно активности за казнување на етнички мотивираните кривични дела, Анан рече дека косовските Срби и понатаму се чувствуваат загрозени. И покрај тоа што ситуацијата е подобрена од избувнувањето на насилството минатиот март, рече тој, изолираните инциденти и понатаму создаваат страв. 
Шефот на ОН, исто така, истакна дека помал број бегалци од косовските малцински заедници се вратиле во провинцијата во 2004 година, во споредба со претходната година. 
„Голем број новореконструирани куќи и понатаму не се вселени, бидејќи оние кои се раселени сé уште сериозно се загрижени за безбедноста и се сомневаат во прифаќањето од страна на мнозинската заедница“, рече тој, истакнувајќи и дека слободата на движењето на припадниците на малцинските групи „и понатаму е несигурна“. 
Колебањето од страна на косовските Срби „да ги напуштат своите заедници или да комуницираат со припадниците на мнозинската заедница, и обратно, ја продлабочува и онака големата етничка поделба“, рече шефот на ОН. 
„Владата ќе биде тестирана додека работи на градењето на довербата на малцинствата и задржувањето на довербата на мнозинството преку решавање на големите проблеми, како што е невработеноста и економската ревитализација“, истакнува Анан. „Мнозинската заедница мора да создаде клима во која припадниците на малцинствата и особено, косовските Срби, ќе се чувствуваат сигурни дека можат да се вратат и останат.“
Во другите вести, шефот на УНМИК, Сорен Јесен-Петерсен, во средата објави дека следниот круг разговори помеѓу Белград и Косово во врска со прашањето на исчезнатите лица ќе се одржи на почетокот од март. Сé уште не е одреден точниот датум на состанокот, кој ќе се одржи под покровителство на Меѓународниот комитет на Црвениот крст. 
