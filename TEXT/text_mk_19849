21/08/2007
AНКАРА, Турција -- Парламентот не успеа да го избере следниот претседател на земјата во првиот круг од гласањето во понеделникот (20-ти август). Министерот за надворешни работи, Абдула Ѓул, кандидат на владејачката Партија на правдата и развојот (АКП), собра 341 гласови во парламентот од 550 места, 26 помалку од двотретинското мнозинство што му беше потребно. Другите двајца кандидати, Сабахатин Чакмакоглу од Партијата на националистичка акција и Тајфун Ичли од Демократската левичарска партија, освоија 30, односно 13 гласови. Републиканската народна партија, која ја контролира најголемата опозициска фракција во законодавниот дом го бојкотираше гласањето.
Вториот круг ќе се одржи в петок. Аналитичарите велат дека Ѓул има најмногу шанси да победи во третиот круг, кога ќе биде потребно само просто мнозинство. 
Во изјавата по гласањето во понеделникот, премиерот Реџеп Тајип Ердоган ја повика војската да остане настрана од политиката. „Ако веруваме во демократија, не смееме да ја вклучуваме турската војска во политиката. За нас тие се свети, но имаат си свое место, додека политиката има друго место“, рече Ердоган.
Тој, исто така, вети дека откако ќе биде избран за претседател, Ѓул ќе „ги прекине сите врски со нашата партија. Од тој момент натаму, тој ќе биде претседател на Турската Република“. (Заман - 21/08/07; Ројтерс, АП, АФП, Њујорк тајмс, новинска агенција Анадолу, Сабах, Дие прес - 20/08/07)
