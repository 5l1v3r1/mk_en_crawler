01/05/2013
Енди Дабилис за Southeast European Times во Атина -- 01.05.13
Одбивањето на Грчката православна црква да дозволи кремирање, разгоре дебата во земјата.
Со брзото исполнување на градските гробишта, при што телата се ископуваат по три години и се ставаат во костурници за гробните места да можат повторно да се користат, Грција даде одобрение за кремација во 2006 година. Иако Атина им даде право на лиценцирање на локалните власти, никој не успеа да го надмине противењето на моќната црква.
„Кремирањето е практика што не е прифатена од страна на Православната црква и учење“, рече за SETimes Харис Конидарис, портпарол на архиепископот Јеронимос од Грција и Црквата. „Не се работи за догма. Го признаваме само погребувањето за заштита на телото. Кремацијата би била насилство [врз телото]“, додаде тој.
„Ова треба да се реши од страна на црквата на посочувствителен начин ... Грчката православна црква мора сериозно да ја земе предвид волјата на верникот за кремирање по смртта“, рече за SETimes Емануел Перселис, професор по теологија на Универзитетот во Атина.
Кога 86-годишната мајка на Платон Тиниос починала во Грција минатата година, тој морал да оди во Бугарија за да ја исполни нејзината последна желба да биде кремирана.
Тиниос, професор по економија и некогашен советник на премиер, се погрижил за тоа. „Таа сакаше да патува, па ја однесовме во Софија“, рече тој за SETimes, насмевнувајќи се на идејата. „Таа беше кремирана таму и се врати во урна.“
Две до три тела се транспортираат за кремирање секој ден во Бугарија, Германија, Франција, Италија, Полска и Велика Британија, по цени кои се движат од 2.500 до 6.000 евра, рече Антонис Алакиотис, претседател на Комитетот за правото на кремирање во Грција. Комитетот обединува католици, хиндуси и претставници на другите вери.
Ако кремирањето беше дозволено дома, цената ќе беше околу 2.000 евра, во споредба со традиционалните погреби кои обично чинат минимум 3.000 евра.
„Причината поради која немаме крематориум е дека истиот мора да биде на гробиштата или веднаш до нив, а повеќето гробишта немаат место ... но, исто така, и поради тоа што моќта на црквата е толку голема што никој не сака да го направи тоа“, рече Алакиотис за SETimes.
Критичарите, исто така, велат дека свештениците не сакаат да го изгубат профитабилниот извор на приходи од водењето на погребите.
„Црквата не го сака тоа бидејќи погребите и помените носат многу пари“, рече за SETimes Фросо Антониу (52), наставник по јазик. „Кремацијата е поповолна за пријателите и семејството.“
Но, други не се согласуваат.
„Не се согласувам со кремирањето“, рече за SETimes Панос Георгиу, пензионер. „Бог рече дека сме земја и се враќаме во земја. Погребувањето е Божја волја.“
Ари Карацас, издавач со седиште во Њујорк и Атина, специјалист за религија, изјави за SETimes дека кремирањето било практика што била дозволена во античка Грција, но „оние луѓе кои го промовираат кремирањето свесно го промовираат кршењето на обичаите, поради начинот на кој тие го гледаат светот. Тие имаат чудна идеја дека нашата култура е некако обратна.“
Поминаа 18 месеци откако властите во Солун, вториот по големина град во Грција, гласаа да се дозволи градење крематориум, но оттогаш е постигнат мал напредок.
Минатата година кампањата на градоначалникот на Маркопулу, Сотирис Метенитис, за поставување крематориум таму не успеа, откако градскиот совет ја поништи својата едногласна одлука во корист на проектот по силното лобирање на црковните претставници.
„Мислев дека ако се дозволи изградба на крематориум, прв во Грција, тоа ќе донесе во оваа мала заедница дух на модернизација“, рече Метенитис.
Застапниците за крематориум увидоа дека црквата е неверојатен противник во држава во која 96 отсто од луѓето велат дека се православни Грци.
Свештениците ќе одбијат да одржат погребна служба за секој кој сака да биде кремиран и толку интензивни се чувствата против тоа од страна на противниците што тие ги исвиркаа застапниците и научниците од Градското собрание Маркопулу.
„Ниту еден теолошки поглед не треба да влијае или да се меша во правото на еден човек да прави што сака со своите остатоци“, рече Метенитис.
 Зошто сте за или против кремирањето? Објаснете во коментарите долу. 
