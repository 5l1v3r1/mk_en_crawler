13/09/2011
Марина Стојановска за Southeast European Times во Скопје -- 13.09.11
Канцеларијата на македонскиот народен правобранител -- или „омбудсман“ -- неодамна го заврши опсежното истражување за родовата застапеност и образованието во државната и локалната администрација на земјата.
Истото опфаќа податоци собрани од 628 институции и покажува дека иако поголем процент вработени во администрацијата се мажи -- 53 отсто во споредба со 46 отсто жени -- јазот се намалува.
Во истражувањето на народниот правобранител, исто така, се заклучува дека иако на менаџерските позиции се наоѓаат претежно мажи, поголем е бројот на жените со завршено високо образование.
Истражувањето покажа дека сé уште постојат претежно машки и претежно женски професии и министерства. Мажите доминираат во министерствата за внатрешни работи и одбрана. Во полицијата и армијата се вработени 64 отсто, односно 84 отсто мажи.
За разлика од тоа, жените преовладуваат во образованието, здравствената заштита, финансиите, трудовата и социјалната политика, и во сегментите на судскиот систем.
Особен напредок жените постигнале во судската администрација, каде што тие доминираат на скоро сите нивоа. На пример, во двата суда од прва инстанца во Скопје жените сочинуваат 78 отсто, односно 67 отсто од вработените.
Покрај тоа, жените доминираат во секторите на парламентот и во претседателскиот кабинет, каде што тие претставуваат 63 отсто, односно 59 отсто од вработените. 
Во стручните одделенија на владата, јазот мажи-жени е намален на помалку од 1 отсто. 
„За правилно толкување на статистичките податоци, мора да се употребат посебни научни методи и мора да се земат предвид сите релевантни фактори кои влијаат на крајниот резултат. Податоците на омбудсманот даваат основа за проценка на ситуацијата“, рече за SETimes Савка Тодоровска, претседателката на Националниот совет за родова еднаквост (СОЖМ).
Тодоровска објасни дека подобрената законска рамка значително придонесе за напредокот на жените во разни области. Некои од законите ги вклучуваат еднаквите можности и заштитата од дискриминација, и законите за изборите, при што последите вклучуваат квоти за жените.
„Жените имаат еднакви права но, во практиката, некои закони не се спроведуваат секогаш доследно, и покрај севкупните позитивни трендови“, рече таа.
Социолозите како Татјана Стојановска се охрабрени поради тоа што работите се подобруваат за жените, особено тоа што голем број имаат дипломи за завршено високо образование. Сепак, таа предупредува за тенденцијата мажите да го имаат последниот збор. 
„Не треба да го занемариме факторот дека на Балканот сé уште постои традицијата мажите да бидат ,газди’“, рече Стојановска за SETimes. 
Претседателот на Врховниот суд, Јово Вангеловски, изјави за SETimes дека е факт оти мажите го напуштаат судството за да практикуваат право како адвокати, што им дава на жените поголеми можности во судството. 
Вангеловски не е изненаден што мажите ги заземаат водечките позиции иако се помалку образовани од жените. „Оваа [практика] има свое потекло со векови наназад кога мажите биле тие што требало да заработат пари, така што постои верување дека мажите треба да водат“, рече тој. 
Заклучоците на народниот правобранител покажуваат дека се потребни дополнителни кампањи за зголемување на свеста за половата еднаквост и создавање можности за повисоки менаџерски позиции за жените. 
„Во изминатите 20 години, имаше зголемен активизам и специфична ангажираност -- зголемен е бројот на жените во невладините организации, во политичките партии и на изборните листи, и како последица на тоа, зголемен број избрани жени и жени на позиции ја обликуваат политиката. Таквиот ангажман дава реална надеж дека ако работиме на зголемување на свеста за родовата еднаквост на сите нивоа, крајниот резултат ќе биде позитивен“, рече Тодоровска.
