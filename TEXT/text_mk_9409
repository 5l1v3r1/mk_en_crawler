04/08/2012
Клаудија Лутовска за Southeast European Times во Скопје -- 04.08.12
Во обид за зголемување на квалитетот и конкурентноста на претпријатијата во Македонија, малите и средните претпријатија сега имаат можност да побараат совет од експерти на германскиот Сениорски експертски сервис.
Сервисот го сочинуваат 9.000 експерти од 50 различни сектори -- вклучително и од трговијата, хемијата, дрвната индустрија, текстилот, енергијата, занаетчиството, сервисите, земјоделството и прехранбената индустрија.
Непрофитната организација е со седиште во Бон, со 14 канцеларии во Германија и повеќе од 140 претставници низ целиот свет, за одржување на мрежата на сениорски експерти.
Овие пензионирани експерти, претежно од Германија и од другите западноевропски држави, можат да даваат совети за бизнисите во регионот, за тоа како да се подобри производството, како да се влезе на западниот европски пазар и да се стекнат партнери, како да се направат промени во структурата на фирмата и како да се унапреди конкурентноста.
Претставниците на германското стопанство во Македонија и на Македонско-германското стопанско здружение, кое е активно на македонскиот пазар веќе 12 години, имаат за цел да ги поддржат германските претпријатија кои се заинтересирани за македонскиот пазар.
Германија е најголемиот трговски партнер на Македонија; Македонија годишно извезува стока во вредност од 870 милиони евра за Германија, а увезува стока во вредност од 474 милиони евра годишно. 
„Ова е извонредна можност да се развие македонското стопанство. Ќе се потрудиме да ги советуваме нашите членови да аплицираат и да влезат во договори со [сервисот] и да ја интензивираме соработката со нив“, изјави за SETimes Јове Брглевски, претседател на канцеларијата на Бизнис конфедерацијата на Македонија во Битола.
Мајкл Шмит, директор на германското стопанство во Македонија, рече дека интересот на македонските претпријатија за германскиот пазар е во пораст.
„Целта е да се дојде и да се поддржат претпријатијата, особено малите и средните, да станат поконкурентни, да имаат подобри резултати на пазарот и да им се помогне да најдат нови бизнис партнери“, рече тој.
Претпријатие во Македонија кое имало искуство со сервисните експерти е Моушн универс компани, мал бизнис кој произведува компјутерски игри со 20 вработени, а кое се наоѓа во Битола. 
Претпријатието контактирало со сервисот поради потребата од совет за проширувањето во ЕУ и на меѓународните пазари.
„Аплициравме и го искористивме сервисот двапати, со истиот експерт за маркетинг консалтинг [еднаш во 2011 и вториот пат во 2012 година]. Она што започна како маркетинг консалтинг се претвори во бизнис стратегија која ни помогна да се фокусираме и да просперираме“, изјави за SETimes сопственикот на Моушн универс, Никола Танчевски.
Со проширување на своите аутсорсинг услуги, претпријатието создаде и промовираше неколку кросплатформски/кросмедиумски производи. Проширувањето создаде неколку нови позиции за вработување и отвори нови можности за приклучување на меѓународниот пазар. 
„Проширувањето на пазарот, зајакнувањето на брендовите и создавањето производи кои ќе се продаваат со добра маркетинг стратегија за нас значи повеќе работа и поголеми приходи во поглед на создавање нови можности за бизнис и нови работни места во претпријатието“, рече Танчевски.
Проектот е познат и во другите држави во регионот. Од 2002 година сервисните експерти учествуваат во договори во Албанија, Босна и Херцеговина, Бугарија, Хрватска, Србија, Црна Гора и Македонија.
Драган Јанковиќ, директор на Агенцијата за развој на српската општина Инџија, рече дека ова е одлична можност да се развие слободен ангажман на експерти.
„Владата на Германија директно го поддржува овој проект. Во повеќе од 1.500 случаи обезбедена е помош за претпријатија низ целиот свет, реструктуирање на претпријатија за технички и технолошки напредок, промовирање на извозот и воведување стандарди и регулативи на ЕУ, професионална обука на кадри“, рече Јанковиќ.
