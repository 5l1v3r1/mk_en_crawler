15/05/2013
Билјана Лајмановска и Сафер Кабашај за Southeast European Times во Скопје и Приштина -- 15.05.13
Екстрадицијата на двајца осомничени од Косово во Македонија е запрена поради правни пречки меѓу косовските и македонските власти.
Али Демири и Африм Исмаиловиќ беа обвинети во Македонија за убиството на пет луѓе во близина на Смиљковци, село во околината на Скопје, во април 2012 година. Двајцата беа уапсени на почетокот од март во Косово. Македонските власти испратија барање за екстрадиција до приштинските власти, но не добија одговор.
Косовскиот министер за правда, Хајредин Куци, рече дека судството се занимава со двајцата обвинети, но нивното двојно државјанство може да ги поштеди од екстрадиција.
„Косово не ги екстрадира своите државјани. Двете лица за кои станува збор се косовски државјани [покрај тоа што имаат македонско државјанство]“, рече Куци за SETimes.
Двајцата осомничени се соочуваат со судски процес и во Приштина, за нелегално поседување оружје во моментот на нивното апсење.
Судот во Приштина ќе одлучи за екстрадицијата на Демири и Исмаиловиќ, иако нема краен рок за одлуката.
Правните власти во Скопје не гледаат причина за одложување на одлуката за екстрадиција. Демири и Исмаиловиќ беа уапсени во Косово врз основа на меѓународната потерница издадена од македонските власти.
„Демири и Исмаиловиќ се бараат во Македонија за сериозни кривични обвиненија. Овој пристап на косовските власти носи етнички белег, наместо белег на борба против криминалот и борба за правда“, рече за SETimes Владимир Пивоваров, професор на скопскиот универзитет ФОН.
„Убиствата што беа извршени во Македонија се потешки [од кривичните дела во Косово] и осомничените можат да помогнат во истрагата за откривање на другите вмешани во убиствата во близина на Смиљковци.“
Исмет Салиху, професор по меѓународно кривично право на Приштинскиот универзитет, вели дека врз основа на домашните закони Косово не треба да ги екстрадира двајцата поради нивното косовско државјанство. Но, како што рече тој, може да има исклучок ако постои меѓусебен договор меѓу двете држави кој предвидува ваква ситуација.
„Во такој случај, дури и косовски државјанин може да се екстрадира во согласност со меѓународниот договор кој го потиснува домашниот закон“, рече Салиху за SETimes.
Салиху рече дека постои договор меѓу Косово и Македонија за екстрадиција, што значи дека предавањето на осомничените може да се случи, но тоа зависи од проценката на Министерството за правда.
„Нормално, тие ќе ги разгледаат политичките, националните и безбедносните интереси“, рече Салиху.
Косово и Македонија потпишаа договор за екстрадиција кој досега се одвиваше непречено. Неколку дена по апсењето косовските власти го екстрадираа Шукри Алиу, кој беше осомничен дека им бил ментор на двајцата вмешани во убиствата во Смиљковци, во Македонија.
 Како треба владите да постапуваат по барањата за екстрадиција во криминални случаи? Кажете ни што мислите во коментарите долу. 
