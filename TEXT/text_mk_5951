11/01/2011
Од Алакбар Рауфоглу за Southeast European Times -- 11/01/11
Турција и Ерменија остануваат заинтересирани за нормализирање на својот однос, рече советникот на турскиот премиер Реџеп Тајип Ердоган. 
Процесот никогаш не е запрен, рече Гејбула Рамазаноглу за SETimes. Сепак, додаде тој, улогата на Анкара како посредник треба да се сфати правилно.
„Турција сака да ги развие односите, но тоа не е доволно; Ерменија треба, исто така, да ги реши своите проблеми со Азербејџан и да престане да ја обвинува Турција. Ние сме оптимисти, и гледаме напред кон решенијата во 2011 година“, рече Рамазаноглу. 
Tурција ја затвори својата граница и ги прекина дипломатските врски со Ерменија во 1993 година, поддржувајќи го Азербејџан во неговиот конфликт со Ерменија. Односите се влошија уште повеќе кога Ерменците го засилија притисокот за меѓународно признавање на, како што го опишуваат, геноцидот врз нив, извршен во последните денови на Отоманската империја.. 
Tурција категорично ги отфрла тврдењата за геноцид, велејќи дека и Турци гинеле во општата атмосфера на анархија и внатреетничко насилство. 
Надежите за поправање на односите се подгреаја во септември 2008 година, кога претседателот Абдула Ѓул ја посети Ерменија за да присуствува на фудбалски натпревар. Овој потег придонесе за тоа двете земји да потпишат договор во април 2009 година и два протоколи што следеа тој октомври. 
Турскиот дипломат-ветеран Омер Енгин Лутем, кој беше вклучен во истражувањето на ерменските прашања од 1980 година, во моментов го предводи Ерменскиот истражен центар во анкарскиот Центар за евроазиски стратешки студии. 
Лутем рече за SETimes дека нема официјални контакти меѓу двете земји од одлуката на 18-ти јануари 2010 година, од страна на Ерменскиот уставен суд, во која се вели дека двата протоколи не можат да влијаат на ерменската политика за признавање на геноцидот.
Но, турската влада сé уште вложува напори за одржување на процесот на нормализација, додаде тој. 
„Турција презема одредени чекори; постојат бројни иницијативи меѓу народите, на пример, ерменските цркви во Турција повторно се отвораат и тие работат.“ 
Синан Оган, претседател на анкарскиот Турски центар за меѓународни односи и стратешки анализи, вели дека односите меѓу двете нации стануваат сé полоши.
„Не се работи за протоколите, се работи за исполнувањето на ветувањата“, вели тој, додавајќи дека турското граѓанско општество е чувствително кон прашањата на Азербејџан со Ерменија. 
Оган предвидува дека прашањето ќе биде едно од главните карти на кои ќе играат политичките партии во текот на изборите оваа година.
Ерменскиот политичар Жирард Либаридиан, кој беше висок советник на поранешниот претседател Левон Тер-Петросиан, не гледа никаква причина за надеж оваа година. 
„Се надевам дека грешам. За жал, Ерменија и Турција се обидоа да решат премногу проблеми во протоколарен документ кој требаше да биде едноставна изјава со цел нормализирање на односите и отворање на границата. Понекогаш човек може да биде премногу паметен за сопствено добро“, рече тој за SETimes. 
Сепак, проект директорот на Меѓународната кризна група во Турција Хју Поп не се согласува. Тој вели дека односите меѓу турските и ерменските власти се релативно добри, и контактите меѓу цивилното општество на двете држави цветаат.
„Постојат индиректни трговски и директни летови меѓу двете земји. Се чини дека динамиката на постепено економско и социјално турско-ерменско приближување ќе продолжи“, рече Поп.
Иако политичарите се обидуваат да најдат можно решение за проблемот, животот продолжува во двете земји. Сепак, понекогаш, има ситуации кои се невообичаени, па дури и тажни.
Сердар Гунтепе (26), жител на Карс -- атнички град во најдалечниот североисточен дел на Турција, кој гледа кон затворената ерменска граница -- се вљубил во Ерменката Марем Армениан (25), за време на универзитетските години во Истанбул, пред три години.
Парот се среќава редовно одвреме навреме, но нема шанса да влезе во брак.
„Нашите семејства жестоко се противат на тоа. Двајцата наши прадедовци биле убиени за време на Првата светска војна. Не само соседите, туку дури и нашите членови на семејството не нé разбираат“, рече Гунтепе за SETimes. 
