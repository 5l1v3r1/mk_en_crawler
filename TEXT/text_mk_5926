13/06/2011
Од Златко Ковач за Southeast European Times -- 13/06/11
Иво Банац е еден од водечките хрватски интелектуалци и почесен професор на Универзитетот Јејл. Тој беше претседател на хрватската Либерална партија, член на парламентот, министер во владата и, од неодамна, претседател на хрватскиот Хелсиншки комитет.
Банац, познат како еден од најгласните критичари на поранешниот претседател Фрањо Туѓман и поранешниот премиер Ивица Рачан, за нивната политика кон БиХ, ги сподели своите ставови во врска со актуелната ситуација во БиХ и можните начини за излез од политичкиот ќор-сокак на земјата. 
 SETimes: Каква е вашата оценка за политичката ситуација во БиХ? 
 Иво Банац: Ситуацијата во БиХ е кревка и разбранувана од различни интереси кои се подготвени да ја направат уште полоша. Во с’ржта на кризата е планот на Милорад Додик да ја оствари поделбата на БиХ.
Стратегијата на Додик е двојна: да ја поткопа секоја заедничка институција во БиХ со поттикнување дуализам на ниво на ентитет, со што на српскиот ентитет во БиХ, Република Српска, ќе му се припишат сите атрибути на одделна држава; промовирање конфликти меѓу Хрватите и Бошњаците во Федерацијата на БиХ заради создавање впечаток дека РС е стабилна, а Федерацијата е разнишана.
 SETimes: Каква е позицијата на Хрватите во БиХ? 
 Банац: Хрватското население во БиХ е најпросперитетно. Сите вистински поплаки како што се методите на избирање на хрватски член на државното претседателство, или бројот на хрватски министери во различните влади, може да се решат во рамките на Федерацијата на БиХ, без мешање однадвор. Позицијата на Хрватите во Федерацијата се движи од добра во претежно бошњачките области до доминантна во делови од Херцеговина. За разлика од тоа, во РС Хрватите практично ги нема. 
Двете хрватски партии во БиХ -- ХДЗ БиХ и ХДЗ БиХ 1990 -- го промовираат хрватското „национално прашање“ и наводната „институционална нееднаквост“ како главен проблем на земјата. Ова совршено му одговара на Додик, кој исто така, ја користи секоја можност да ги обвини бошњачките партии за антихрватска пристрасност.
 SETimes: Кои други хрватски политички сили во БиХ ја обликуваат политиката таму?
 Банац: Двете помали партии -- Хрватската партија на правата (ХСП БиХ) и партијата Народен просперитет преку работа (НСРБ). Тие промовираат меѓуетничка соработка и се приклучија на т.н. Платформска коалиција во Федерацијата на БиХ, заедно со мултинационалните социјалдемократи и бошњачката СДА. Овие партии неодамна ја формираа владата на Федерацијата на БиХ, во која членот на ХСП БиХ, Живко Будимир, беше премиер.
За разлика од тоа, двете партии на ХДЗ одбија од октомври 2010 година да создадат кантонски влади во трите кантони кои ги контролираат со цел да спречат формирање влада на Федерацијата и на БиХ. Нивната опструкциска политика има за цел да покаже дека БиХ нема иднина. Некои политичари прават вистински напори за да го зајакнат непријателството меѓу Хрватите и Бошњаците и јавно кажуваат дека се подготвува војна. Затоа одговорните хрватски политичари во БиХ, како и во Хрватска, мора двојно да ги зголемат своите напори за да спречат понатамошно тонење во нестабилност.
 SETimes: Каков е ставот на Хрватска во однос на БиХ? 
 Банац: Во обид да има висок профил во регионот, претседателот Иво Јосиповиќ направи неколку несмасни грешки во БиХ. Тој ги охрабри двете ХДЗ партии и му даде одредени одобрувања на Додик, третирајќи го како вистински шеф на држава. Хрватската влада беше поскромна, но нејзиниот амбасадор во Сараево, Тончи Станичиќ, даде безобѕирни изјави, оспорувајќи ја процедурата за избор на владата на Федерацијата.
 SETimes: Како треба Хрватска да го подобри својот пристап кон БиХ? 
 Банац: Загреб мора да се охрабри да ја координира својата политика со меѓународната заедница. Проблемот е што меѓународната заедница е, исто така, поделена во своите ставови кон БиХ.
 SETimes: Што реално можеме да очекуваме следно во БиХ? 
 Банац: Ако САД не вложат повеќе напори во БиХ, ситуацијата ќе се влоши. Дејтонскиот систем сам по себе е изветвен. Потребна е нова иницијатива за БиХ.
