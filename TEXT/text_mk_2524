19/01/2006
(АП, Ројтерс, Дау Џонс, SEE Security Monitor - 18/01/06; ПП, ДТТ-НЕТ, SEE Security Monitor - 17/01/06; Венецијанската комисија на Советот на Европа - 17/12/05)
Црногорските пратеници ќе одржат специјална седница на 7-ми февруари за одредување на датумот на референдумот за независност, објави претседателот на парламентот, Ранко Кривокапиќ, во средата (18-ти јануари) по предлогот на претседателот Филип Вујановиќ. 
Договорот со кој посредуваше ЕУ на февруари 2003 година и со кој беше формирана државната заедница Србија и Црна Гора предвидува дека која било од земјите-конституенти на истата може да одлучи да излезе од заедницата по три години. 
Цитирајќи извори од канцеларијата на Вујановиќ АП објави дека мора да има најмалку 45-дневен интервал помеѓу одредувањето на датумот на референдумот и конкретното спроведување на гласањето, кое треба, исто така, да им претходи на локалните избори во републиката на крајот од април. 
Референдумот се очекува да се одржи во периодот помеѓу почетокот и средината на април. Во меѓувреме, црногорската владејачка коалиција, која се застапува за независност, и опозициските партии, кои сакаат републиката да остане дел од државната заедница со Србија, мора да се согласат околу правилата на референдумот.
И покрај тоа што го признава правото на Црна Гора за одржување на референдум ЕУ ја истакна потребата од јасни правила, кои нема да остават простор за сомнеж во врска со легитимноста на гласањето или неговиот исход. 
Минатиот месец Венецијанската комисија на Советот на Европа го објави своето мислење за компатибилноста на постојниот закон за референдуми во Црна Гора со меѓународните стандарди. 
И покрај тоа што заклучи дека црногорските закони се во согласност со меѓународните стандарди, комисијата препорача да се одржат преговори со посредство на ЕУ помеѓу владејачките и опозициските партии. Во разговорите, најверојатно, ќе посредува специјалниот посредник на ЕУ, Мирослав Лајчак, од Словачка. 
Едно од овие прашања е конкретното мнозинство гласови што се потребни за да се осигури дека исходот на референдумот е прифатлив од страна на сите големи политички групи во Црна Гора. „Ако се најде консензуално решение за потребното мнозинство, тоа ќе ја зајакне легитимноста на резултатот од референдумот и ако ова мнозинство биде постигнато, истото ќе претставува цврста основа за независноста на Црна Гора“, рече комисијата. „Другите прашања за кои треба да се постигне договор во ваквите преговори се и: како точно ќе гласи референдумското прашање, правилата на кампањата и финансирањето на кампањите, наутралноста на јавните медиуми, спроведувањето на гласањето и слични работи.“ 
Според последните анкети на јавното мислење црногорските гласачи остануваат поделени скоро на половина во однос на независноста. Сепак, владата на премиерот Мило Ѓукановиќ се чини дека е убедена оти мнозинството ќе ја поддржи поделбата на државната заедница. 
Опозицијата вели дека најмалку 50 отсто од вкупно 440.000 гласачи во републиката треба да се изјаснат за независност на Црна Гора за иницијативата да биде успешна. Ѓукановиќ и неговите поддржувачи кои се за независност сметаат дека поддршката од 25 до 40 отсто од гласачите ќе биде доволна. 
