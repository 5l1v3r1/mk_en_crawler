17/11/2011
Лилјана Ковачевиќ за Southeast European Times во Бања Лука – 17.11.11
Аналитичарите се скоро едногласни дека извештајот на високиот претставник Валентин Инцко до Советот за безбедност на ОН во средата (15-ти ноември) ја претставува вистинската ситуација во Босна и Херцеговина (БиХ).
Во извештајот се вели дека БиХ стагнира бидејќи водачите на шесте најголеми политички партии и по повеќе од една година по последните избори сé уште не формирале влада на државно ниво.
Во извештајот, исто така, се предупредува дека властите во Република Српска (РС) -- како и некои во другиот ентитет, ФБиХ -- продолжуваат да користат провокативна националистичка реторика, додека двете хрватски ХДЗ партии и понатаму вршат притисок за формирање трет ентитет, како што покажа состанокот на Хрватскиот народен совет. 
Според извештајот, главни виновници за ситуацијата во БиХ се властите во РС, кои ја попречуваат работата на државните институции со заеднички правни и политички активности. Во извештајот се вели дека со заканата за одржување референдум за независност, властите во РС ја ставаат под сомнение компетентноста на државата, нејзините закони, власта на ОХР и релевантните резолуции на Советот за безбедност на ОН.
Инзко, исто така, предупреди дека РС ја попречува конечната одлука за областа Брчко. 
Како што и се очекуваше, властите во РС и претставниците на двете ХДЗ партии се лути. 
Претседателот на РС, Милорад Додик, смета дека обвинувањата против РС се „површни и без никаква вредност“. 
Тој испрати писмо до Советот за безбедност на ОН, обвинувајќи го Инцко дека ја пренагласува ситуацијата за да ја одржи во меѓународните кругови претставата дека ОХР мора да остане во БиХ. 
Претставниците на двете ХДЗ партии рекоа дека извештајот е пристасен, и ја префрлија вината за актуелната ситуација во земјата на самиот Инзко, бидејќи тој ја наметнал владата на ФБиХ, за која тие велат дека е нелегитимна. 
„Како што и се очекуваше, извештајот на Инцко е оспоруван највеќе во РС бидејќи владејачката структура во овој ентитет не го гледаат својот дел од одговорноста за ситуацијата во која се наоѓа БиХ. Сепак, се поставува прашањето за одговорноста на меѓународната заедница и самата ОХР, кои со тоа што не направија ништо во изминатата година, придонесоа за оваа состојба“, рече за SETimes аналитичарката Тања Топиќ. 
Топиќ рече дека очекува владејачката елита во РС да продолжи да го користи референдумот како инструмент за упатување закани и уцени, без оглед на тоа дали постои намера истиот да се одржи или не.
„Негативните оценки во извештајот не се изненадувачки, со оглед на тоа што БиХ стагнира со години“, рече за SETimes професорката на Универзитетот во Мостар, Милана Вего.
Незадоволството на хрватските партии е во одреден степен оправдано, рече Вега, бидејќи по последните избори Инцко помогна да се формира владата на ФБиХ од која беа исфрлени двете ХДЗ партии. Двете партии тврдат дека се стекнале со легитимитет како вистински претставници на Хрватите во БиХ преку гласачките кутии.
Но, професорот по политички науки на Универзитетот во Сараево, Нерзук Чурак, смета дека тврдењата оти Инцко има симпатии кон одредени партии во БиХ се неосновани. 
„Време е сите елити на БиХ да се соочат со оние прашања кои високиот претставник ги наведе во својот извештај, наместо да ги негираат како разгалени деца“, рече Чурак за SETimes. 
Сепак, тој предупредува дека меѓународната заедница во голем дел придонесува за агонијата на земјата поради својот пасивен пристап кон БиХ. 
„БиХ е структуирана на таков начин што не може да функционира без надворешен притисок“, рече тој. Во изјавата за SETimes, поранешниот претседател на РС, Драган Чавиќ, рече дека клучот за решавање на проблемите на БиХ не е во рацете на меѓународната заедница, туку во нејзините граѓани, кои може да ги променат работите преку избори.
„Во моментов ние имаме висок претставник кој не може да преземе никаква одговорност бидејќи не прави ништо, додека во исто време ОХР стана алиби за домашната политичка елита да го оправда своето недејствување“, рече Чавиќ.
