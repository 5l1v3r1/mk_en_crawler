22/04/2013
Ивана Јовановиќ и Мухамет Брајшори за Southeast European Times во Белград и Приштина -- 22.04.13
Аналитичарите го поздравуваат договорот постигнат меѓу Приштина и Белград во врска со управувањето со северно Косово -- договор кој им овозможува на двете држави да продолжат по патот кон ЕУ -- иако некои екстремни националисти искажаа резервираност.
„За регионот ова испраќа порака дека ако е можен договор за релативно најспорниот конфликт, тогаш тоа е можно и на други места. Покрај тоа, со ова се става крај на единствениот отворен територијален спор во регионот“, рече за SETimes Флориан Бибер, професор по студии за Југоисточна Европа на Универзитетот во Грац.
Валон Муртеза, професор по преговори и дипломатија на Бизнис школата Монарх, изјави за SETimes  дека договорот создава предуслов за напредок кон нормализација на односите меѓу двете држави.
„За Косово е важно тоа што во текстот на договорот се споменува отворањето на патот кон членството во ОН. Сега е важно неговото спроведување“, вели Муртезај.
„Во тој контекст, повторно е важно присуството на ЕУ и САД, што ќе им помогне на страните да [се придржуваат] на договорот ...“, додаде Муртезај.
Договорот од 15 точки кој беше парафиран во петокот од страна на косовскиот премиер Хашим Тачи и српскиот премиер Ивица Дачиќ, дозволува формирање здружение на општините во северно Косово со мнозинско српско население, кое ќе раководи со јавната политика. Косовската полиција ќе има јурисдикција во регионот, но српските општини ќе можат да избираат полициски командир, додека етничкиот состав на полициските сили ќе одговара на оној на регионот.
Договорот не бара од Србија да го признае Косово, но специфицира дека ниту една од страните нема да ја блокира другата од пристапување во ЕУ.
Двете земји го одобрија договорот преку гласање во парламентите во понеделникот, иако гласањето беше одложено за еден ден во Приштина, кога членовите на движењето Ветвендосје во неделата одбија да учествуваат, нарекувајќи го договорот „Боснизација на Косово“.
„Законските и политичките услови [за Србија] се признавање на Косово. Моралните услови се да се извини и да ги врати телата на исчезнатите лица, да стави крај на дискриминацијата на Албанците во Прешевската долина, да плати отштета и да ги врати банковните заштеди“, рече за време на говорот во парламентот Албин Курти, водачот на Ветвендосје.
Во Србија членовите на движењето Двери и Српската напредна партија во неделата собраа околу 200 поддржувачи на протести на улиците на Белград.
Слободан Самарџиќ, претставник на Српската демократска партија, рече дека протестите се само почеток. Групата планира да биде на улиците „секој ден“, рече тој.
„Косово е продадено на Тачи ... за безначаен датум и бакнеж на Кетрин Ештон“, рече Борислав Прелевиќ, претставник на Партијата за српско единство, во говорот на митингот.
Но, српскиот вицепремиер Александар Вучиќ рече дека неговата земја успеала да ги одржи своите барања преку документот.
„Горд сум што постигнавме договор од ништо и што никој не може да каже дека е катастрофален. Ниту една точка од договорот не значи признавање на Косово“, рече Вучиќ по состанокот во Брисел.
Тој рече дека владата и парламентот ќе одржат состаноци во понеделник, а потоа подоцна оваа недела ќе остварат разговори со Србите во Косово.
Постигнувањето на договорот е првиот успех на Службата за надворешна европска акција на ЕУ во Западен Балкан, рече Бибер. 
„Сега ЕУ мора да го исполни својот дел од договорот и да започне разговори за пристапување со Србија и да го придвижи Косово кон ЕУ“, рече Бибер.
Бибер рече дека косовските Срби на северот се противат на договорот бидејќи истиот става крај на состојбата на статус кво со која северот беше де факто дел од Србија, но без целосна државна контрола. 
„Не постои договор кој би ја задоволил доминантната политичка елита на северот. Клучно е да се гради довербата меѓу обичните граѓани и да се смират стравувањата на многумина во врска со фактот дека северот ќе биде потесно поврзан со Приштина“, рече Бибер.
Мехмет Кајтази, наставник од Приштина, изјави за SETimesдека го поддржува договорот.
„Сметам дека нашиот премиер ја направи вистинската работа, нашите интереси се одбранети, ќе имаме суверенитет над северот по неколку години, така што не го разбирам противењето“, рече Кајтази.
Владите во регионот, исто така, го поздравија договорот.
Грчкиот министер за надворешни работи, Димитрис Аврамопулос, рече дека истиот нуди нови перспективи и потенцијал, отворајќи го патот за заедничка европска иднина.
„Овој настан, по долги и тешки преговори, ја потврдува политичката волја и решеност на двете страни да ги решат големите отворени прашања за доброто на своите народи, кои сега можат да погледнат напред кон пристапувањето во нашето големо европско семејство со поголем оптимизам“, рече Аврамопулос.
 Како треба ЕУ да продолжи со пристапните разговори за Косово и Србија? Споделете го вашето мислење долу.  
