19/07/2005
БРИСЕЛ, Белгија -- ЕУ го пофали комплетирањето на законската агенда од Охридскиот мировен договор во Македонија, и повика на континуирани напори за спроведување на законите за време на вториот состанок на Советот за стабилизација и асоцијација на ЕУ и Македонија во понеделникот (18-ти јули) во Брисел. Советот го прегледа напредокот во реформите поврзани со ЕУ во земјата и развојот во политичката и економската сфера. Советот го поздрави започнувањето на процесот на децентрализација и истакна дека од владата се очекува да обезбеди непречено пренесување на ингеренциите на локалната власт. 
Исто така во понеделникот македонскиот претседател Бранко Црвенковски го потпиша новиот закон за употреба на националните симболи и знамињата, усвоен од страна на парламентот минатата недела. Со одобрувањето на овој закон, со кој се дозволува во општините каде што етничките Албанци се мнозинство да биде истакнато албанското знаме заедно со македонското, беше комплетирана законската агенда на Охридскиот мировен договор.
Во другите вести од понеделникот медиумите во Скопје објавија дека Трибуналот на ОН во Хаг го отфрлил барањето за условно ослободување на обвинетите Љубе Бошковски и Јохан Тарчуловски. Тие се обвинети за воени злосторства во врска со меѓуетничкиот конфликт во 2001 година. (веб-страница на македонската влада - 19/07/05; веб-страница на ЕУ, А1 ТВ, Телма ТВ - 18/07/05)
