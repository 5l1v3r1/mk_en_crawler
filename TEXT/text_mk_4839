01/04/2009
(Блиц - 01/04/09; Ројтерс, Еуопсервер, РФЕ/РЛ, Бета, Б92, МИА, Макфакс - 31/03/09)
Комесарот за проширување на ЕУ, Оли Рен, во вторникот (31-ви март) рече дека Унијата е можно да одлучи оваа година да ги укине визите за некои држави од Западен Балкан. 
„Можеби оваа година ќе успееме да постигнеме конкретни резултати“ во оваа област, им рече тој на учесниците на конференцијата организирана од Центарот за европска политика, бриселска експертска група. 
Европската комисија (ЕК) започна разговори за визна либерализација со Албанија, Босна и Херцеговина (БиХ), Македонија, Црна Гора и Србија минатата година. 
„Патоказот“ со услови на секоја држава покрива четири групи прашања: безбедност на документите; илегална миграција, вклучително и реадмисија; јавен ред и безбедност; и надворешни односи и фундаментални права.
Државите кои постигнаа најголем напредок може да добијат укинување на визите за нивните државјани до крајот на годинава, рече Рен.
Тој рече дека неговата канцеларија ќе даде препораки „пред крајот на чешкото претседателствување со ЕУ“ на 30-ти јуни. Тогаш Советот на ЕУ, главното тело на блокот од 27 држави што носи одлуки, може подоцна истата година да одлучи да ги укине визите ако смета дека државата не постигнала доволен напредок.
Maкедонија, Црна Гора и Србија се земјите што направија највеќе за да ги исполнат условите, истакнува бриселскиот онлајн новински сервис ЕУопсервер. 
Условно мнозинство членки на ЕУ ќе мора да го одобри укинувањето на визите за која било држава од Западен Балкан. 
Во обраќањето пред пратениците на ЕУ доцна во вторникот, Рен рече дека ЕК сака „да се придвижи напред“ со прашањето на визната либерализација. 
„Ова е многу важно за граѓаните од Западен Балкан“, Ројтерс ја цитираше неговата изјава пред членките на Комитетот за надворешни работи на Европскиот парламент. 
Тој, исто така, истакна дека луѓето од регионот не се виновни за актуелните економски проблеми. 
„Ние не смееме да го направиме проширувањето на ЕУ жртвен јарец за [светската економска криза], бидејќи тоа не го заслужува тоа и не е одговорно за нашите социјални проблеми“, истакна Рен. 
Кандидатот за ЕУ Хрватска е сé уште на добар пат да ги заврши своите преговори за членство до крајот на оваа година, рече тој. Но, тој ги повика хрватските и словенечките власти да усвојат „конструктивен“ пристап за брзо решавање на нивниот пограничен спор. 
„Нека престане националистичката реторика [во двете држави]“, рече Рен. Македонија е единствената држава во Западен Балкан што доби официјален кандидатски статус во ЕУ, но сé уште нема датум за отпочнување на разговорите за пристапување. 
Ако Македонија ги исполни критериумите за членство, ЕК ќе препорача да й се даде датум за почеток на преговорите до крајот на 2009 година, македонската државна новинска агенција МИА го цитираше Рен во вторникот. 
