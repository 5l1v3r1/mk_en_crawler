13/12/2012
Дражен Ремиковиќ за Southeast European Times во Сараево – 13.12.12
Пресудата за Мевлид Јашаревиќ, човекот кој испука повеќе од 100 куршуми од автоматска пушка на Американската амбасада во Сараево во октомври 2011 година, ги поттикна властите во БиХ и меѓународната заедница да повикаат на поголем антитерористички план.
Судот на БиХ, кој ги квалификуваше дејствата на Јашаревиќ како „терористички“, го осуди на 18 години затвор на 6-ти декември, но ги ослободи двајцата мажи кои беа обвинети дека му помагале на Јашаревиќ во неговиот напад.
Во своето објаснување за пресудата, судијата Бранко Периќ рече дека БиХ се соочува со сé поголема опасност од тероризам.
„Никогаш порано не сме имале вакви случаи. Вахабистичката заедница од Горња Маоча не ги почитува државните закони и се покажа дека е надвор од контролата на државата. Со повлекувањето од таму, БиХ ја отвори вратата за тероризмот. Ако не беше Горња Маоча, немаше да има случај како оној на Јашаревиќ“, рече Периќ.
Јашаревиќ е по потекло од Нови Пазар, Србија, но некое време живеел во североисточното село во БиХ Горња Маоча, познато како центар на екстремистичката вахабистичка заедница. 
Адвокатот на одбраната Сенад Дуповац рече дека пресудата го изненадила, но и понатаму тврди дека Јашаревиќ дејствувал самостојно.
„Од почетокот знаев дека нема организирана терористичка група и мислев дека пресудата ќе биде помала. Сигурно ќе поднесеме жалба на оваа пресуда“, рече Дуповац за SETimes.
Но, некои експерти не се согласуваат.
„Тероризмот не е работа на поединец, туку на група. Во овој случај, пресудата го казни само извршителот. Судот не ги најде организаторите, помагачите, не ја казни логистиката на нападот“, рече за SETimesЏевад Галијашевиќ, директор на Експертскиот тим на Југоисточна Европа за борба против тероризмот и организираниот криминал, регионална невладина организација..
„Добро е што еден судија, како висок функционер кој не е политичар, рече дека постои голем ризик од тероризам во БиХ, но ова мора да биде систематски пристап. Имаше големи дупки во тајните служби, обвинителството и ова не треба да се случува во иднина“, рече Галијашевиќ.
Борислав Бојиќ, член на Заедничката комисија за одбрана и безбедност на Собранието на БиХ, рече дека пресудата е знак оти институциите имаат намера сериозно да се фатат во костец со тероризмот во земјата.
„Институциите мора да ги следат сите оние поединци и групи што се закана за безбедноста на граѓаните и државата. Ни треба систематски пристап кон проблемот со тероризмот и, се разбира, сите релевантни фактори на владата треба да се вклучени во тоа“, рече Бојиќ заSETimes.
Ова е 11-тата пресуда за тероризам која е изречена во БиХ од 1997 година. Во терористичките напади во земјата во текот на тој период загинаа четири лица, а 15 беа повредени. Вкупната казна за овие кривични дела е 80 години затвор.
