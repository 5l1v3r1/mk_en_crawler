03/10/2007
Од Зоран Николовски за Southeast European Times во Скопје - 03/10/07
Според Индексот за перцепција на корупцијата за 2007 година на „Трансперенси интернешнал“ (ТИ), сите земји од Југоисточна Европа постигнаа напредок во текот на изминатата година. Листата, објавена минатата недела, рангира 180 земји на скалата од нула до десет -- при што нулата е за највисоки нивоа на перцепирана корупција, а десет е за најниските нивоа на перцепирана корупција. 
Неколку земји постигнаа големи скокови напред. Македонија, на пример, се придвижи од 105-тото место во 2006 година, на 84-тото место, со 3,3 поени. Албанија се искачи од 111-тото место минатата година на 105-тото, со 2,9 поени. Босна и Херцеговина го дели 84-тото место со Македонија, со 3,3 индексни поени -- од 93-тото во 2006 година. Србија, која беше 90-та минатата година, се придвижи на 79-тото место, со 3,4 поени оваа година. 
Хрватска се придвижи од 69-тото на 64-тото место, кое го дели со Бугарија. Двете земји имаат 4,1 поени. Црна Гора и Косово не се рангирани на листата на ТИ. 
„Концентрацијата на добитници во Југоисточна и Источна Европа сведочи за поттикнувачкиот ефект на процесот за пристап во ЕУ врз борбата против корупцијата“, се вели во извештајот.
Според Слаѓана Тасева, претседателка на „Трансперенси интернешнал -- Нулта корупција“, референцијалниот индекс го користат оние кои сакаат информации за земјата кога одлучуваат за каков било вид соработка.
Ова може да има многу поволни импликации во врска со градењето на економијата, вели Тасева, чија организација работи како контакт-точка во Македонија за ТИ. 
„И покрај некои придобивки, корупцијата и понатаму останува огромен одлив на средствата што се неопходни за образованието, здравството и инфраструктурата“, вели шефот на ТИ Хугет Лабел. „Земјите со ниска оценка мора да ги сфатат сериозно овие резултати и да дејствуваат сега за да ја зајакнат одговорноста на јавните институции.“ 
Оваа невладина организација препорачува борба против корупцијата на поширок фронт. Ова, според ТИ, вклучува зајакнување на органите на управата, спречување на корупцијата како интегрален дел од програмите за намалување на сиромаштијата, независно судство, интегритет и одговорност. 
Покрај тоа, владите мора да воведуваат мерки против перењето пари, за да ги искоренат безбедните места за украдени пари, вели ТИ.
