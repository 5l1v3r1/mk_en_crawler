14/05/2010
Од Ерол Измирли за Southeast European Times во Истанбул -- 14/05/10
По повеќе од една година преговори, Турција и Русија склучија договор за изградба на нуклеарна централа на јужниот брег на Турција. Проектот може да чини околу 20 милијарди американски долари.
Договорот меѓу руското државно претпријатие Атомстројекспорт и турската влада беше потпишан во средата (12-ти мај), на средината од дводневната посета на рускиот претседател Дмитри Медведев на Анкара и Истанбул. 
„Ова е исклучително важен договор за нас“, изјави директорот на руската нуклеарна агенција Сергеј Киријенко за новинарите. „Ова ќе биде прв случај во кој Русија не само што гради централа, како што направивме во Иран и Индија, туку и ја поседува истата“, додаде тој.
Атомстројекспорт ќе биде задолжен за изградбата на четирите реактори на централата, во источниот медитерански град Акују, во провинцијата Мерсин. Изградбата ќе трае околу седум години. Градителот на реакторите ќе поседува 100 отсто од проектот и може подоцна да продаде 49 отсто на инвеститори. 
Турските водачи го поздравуваат договорот -- кој мора да биде одобрен од парламентот -- како пресвртница во напорите за развој на нуклеарната енергија. Тие велат дека истиот ќе биде претставен пред пратениците во рок од една недела до десет дена. 
„Дозволете да бидам искрен: Ние [се] обидуваме да влеземе во нуклеарниот бизнис во изминативе 40 години, но за жал не знаеме како да го направиме тоа“, рече министерот за енергија, Танер Јилдиз за новинарите, на маргините од конференцијата во Истанбул. 
„Мораме да ја видиме големата слика. Претходните тендери беа откажани четири пати од судот. Ние веруваме во потребата за нуклеарна енергија за Турција и сме убедени дека ќе успееме во тоа“, рече тој. 
Но, плановите наидоа на големи критики кај цивилните и еколошките организации. Комората на елетроинженери (ЕМО) ги доведува во прашање условите и предупредува дека договорот може, всушност, да ја зголеми енергетската зависност на Турција од Москва.
„Целосната надлежност за идната нуклеарка й припаѓа на Русија. Овој договор нема да ја направи Турција центар на нуклеарната технологија како што владата вели; тој ќе не направи позависни од Русија“, се вели во соопштението на комората од четвртокот.
Во услови кога скоро 65 отсто од природниот гас на Турција доаѓа од Русија, критичарите велат дека Москва може да ја искористи својата улога на енергетски снабдувач како политички инструмент. 
Според ЕМО, цената на струјата од планираната нуклеарка ќе биде значително повисока од просечните на светскиот пазар. „Ќе мораме да им плаќаме скоро 51 милијарда американски долари на Русите во текот на 15 години за 415 милијарди киловати струја“, рече организацијата.
Во меѓувреме, Гринпис Турција објави дека владата го игнорира противењето од локалните жители на Мерсин, академиците и невладините организации. „Ова е многу недемократски процес“, рече групата.
