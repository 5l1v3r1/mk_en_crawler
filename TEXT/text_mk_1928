01/10/2004
Од Игор Јовановиќ за Southeast European Times во Белград – 01/10/04
Американскиот потсекретар Марк Гросман им рече на највисоките официјални претставници на Србија и Црна Гора во Белград дека државата веќе трпи поради недоволната соработка со Меѓународниот кривичен трибунал за поранешна Југославија (МКТЈ). Тој рече дека вклучувањето на Србија и Црна Гора во процесот на евро-атланска интеграција зависи од исполнувањето на нејзините меѓународни обврски. 
Гросман инсистираше на тоа дека генералот Ратко Младиќ и четворица други армиски и полициски генерали мора да бидат екстрадирани во МКТЈ што е можно побргу. Младиќ е обвинет за убиствата во 1995 година на неколку илјадници Муслимани во Сребреница, Босна и Херцеговина. Четворицата генерали се обвинети за воени злосторства против косовските Албанци во 1999 година. 
Во четвртокот (30-ти септември) во Белград, Гросман разговараше со српскиот премиер Воислав Коштуница, со српскиот претседател Борис Тадиќ, со претседателот на Србија и Црна Гора Светозар Маровиќ и со министерот за надворешни работи на Србија и Црна Гора, Вук Драшковиќ. Гросман изјави дека сé уште верува оти Вашингтон би можел да го поддржи оддржувањето на судскиот процес на четворицата генерали во Србија, но пред тоа да се случи, тие четворицата мора да се појават пред Хашкиот трибунал. Тој додаде дека апсењето и екстрадицијата на Младиќ се апсолутно неопходни. 
Гросман го поздрави издавањето на потерница за четворицата генерали како „позитивен пресврт“, додавајќи дека „сега клучна работа е нивното апсење и испраќање во Хашкиот трибунал“. МКТЈ ги обвини поранешните полициски генерали Властимир Ѓорѓевиќ и Сретен Лукиќ, како и поранешните армиски генерали Небојша Павковиќ и Владимир Лазаревиќ. Се смета дека Лукиќ, Павковиќ и Лазаревиќ им се на располагање на српските власти. Ѓорѓевиќ избега од Србија веднаш по промената на власта во октомври 2000 година и српските власти не знаат каде се наоѓа. Другите тројца би можеле да бидат екстрадирани во МКТЈ по кусата процедура, но претходно со тоа мора да се согласи српската Влада. 
Запрашан дали верува оти српските власти прават сé што е во нивна моќ за да го пронајдат и уапсат Младиќ, Гросман одговори: „Уште многу треба да се стори, поради тоа што Младиќ мора да биде уапсен. Тој мора да оди во Хашкиот трибунал и мора да се вложат максимални напори за реализирање на таа задача“. Министерот за човекови права, Расим Љајиќ, изјави дека можноста Младиќ да се наоѓа во Белград се проверува секојдневно. 
Официјалните претставници на Србија и Црна Гора го уверија Гросман дека се решени Србија да ги исполни своите меѓународни обврски. Највисоките државни официјални претставници треба да дебатираат за соработката со МКТЈ следната недела. Коштуница истакна дека при „исполнувањето на овие обврски „мора да се земе предвид стабилноста на земјата“. „Двостраната соработка претставува модел кој дефинитивно придонесува за поефикасно исполнување на меѓународните обврски“, рече Коштуница.

