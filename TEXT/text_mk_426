16/07/2012
Енди Дабилис за Southeast European Times во Атина -- 16.07.12
Со банките под опсада, со одбивањето на Турција да го признае и со претседател незадоволен што не може повторно да го обедини островот, шестмесечниот мандат на Кипар на чело на претседателството на ЕУ може да се претвори во пауза за надежите на Турција за ЕУ и уште повеќе да го подели островот.
Со започнувањето на веќе напнатиот мандат на Кипар на 1-ви јули, кипарскиот претседател Деметрис Христофиас, комунист школуван во Москва, побара помош од Русија за решавање на економските проблеми: барајќи заем од 5 милијарди евра, во исто време тој сака ЕУ да ги потпомогне банките во земјата со вложување на 10 милијарди евра. 
Банките на Кипар претрпеа штета со тоа што ги чуваа грчките обврзници бидејќи претходната грчка влада наметна големи загуби на приватни инвеститори за да го отпише сопствениот неверојатен долг и се обиде да ја обнови својата економија. 
Претседателството со ЕУ е во голема мера симболично, и уште повеќе ослабнато откако беше основана канцеларијата на Европскиот совет во 2009-та година кога истовремено веќе имаше претседател на Европската Комисија. За време на претседателството на Кипар вниманието на Кристофиас може да биде одвлечено од домашните проблеми, откако тој во голема мера се откажа од обидот да пронајде решение на проблемот со островот кој е поделен уште од окупацијата на Турција во 1974-та година, која зафаќа една третина од северната територија.
Турција, исто така, одбива да им дозволи влез на кипарските бродови и авиони во своите пристаништа и аеродроми, со што ги забавува надежите за членство во ЕУ.
Со само 800.000 луѓе, Кипар ќе има улога да ја води политиката на 27-члената Унија, која брои 500 милиони луѓе. Во Германија, една бизнис група поврзана со конзервативната партија на канцеларката Ангела Меркел смета дека е неприфатливо една земја која бара финансиска помош да треба да ја води ЕУ, вршејќи поголем притисок врз Христофиас. Со прашањето за повторно обединување во неизвесност исто така, се чини дека Христофиас и Кипар нема да направат многу.
„Претседателството со ЕУ не треба да се искористи како можност од која било страна“, Ахмет Созен, директор на кипарскиот Политички Центар и директор за меѓународни односи на Источниот Медитерански Универзитет во Фамагуста, окупирана од страна на Турција во 1974-та година, изјави за SETimes. 
„Грчката влада на Кипар нема намера да донесе какво било брзо решение за Кипар, па тие нема да направат некакви драматични потези“, рече Созен. „Турција се осигура дека нема да го земе претседателството како соговорник и нема да разговара со нив и нема да ги искористи шесте месеци да се обиде да го реши кипарскиот проблем. Постои можност она што е постигнато досега во кипарските мировни разговори да дегенерира“. 
Исто така, постои можност на Турција да не й пречи да стои настрана, зафатена со настаните во соседна Сирија.
„Турција нема да прави ништо за што Кипар е многу нервозен во однос на изненадувањата. Турција има многу поголеми проблеми со кои треба да се справи“, изјави за SETimes Хју Поуп, директор на истанбулскиот проект за Турција и Кипар за Меѓународната кризна група. 
Тој рече дека не очекува да се случи нешто до изборите во февруари 2013-та година кога треба да се најде наследник на Христофиас. „Главната улога треба да ја има Турција во убедувањето на грчките Турци дека Турција нема лоши намери“, изјави Поуп.
Мустафа Кутлај, кипарски аналитичар за експертската група Меѓународна организација за стратегиски истражувања со седиште во Анкара, рече дека на Турција не й пречи да стои настрана сега за сега бидејќи ЕУ е презафатена со економската криза и очекува да нема промена во состојбата на статус кво. 
„Можеби ќе бидеме сведоци на одредено реторичко натегање помеѓу турските власти и грчките претставници на Кипар, но сепак верувам дека ништо нема да се промени во суштина“, изјави тој за SETimes. 
Сепак, Кипар останува нераскинливо поврзан за Грција на многу начини. Кипарскиот проблем останува „врвен приоритет на надворешната политика“ на Грција, изјави министерот за надворешни работи, Димитрис Аврамопулос, кога тој пристигна на денот кога Кипар го презеде ротирачкото претседателство со ЕУ. Тој додаде дека Турција мора да престане со она што тој го нарече „закани и агресивен став“ кон Кипар, но тој вид на разговор трае со години. 
Андреас Теофанус, професор по политичка економија на Универзитетот во Никозија, поделениот главен град на Кипар, за SETimes изјави дека тој е поголем оптимист. 
„И покрај проблемите, претседателството на Кипар ќе биде успешно, бидејќи владата ја разбира агендата“, рече тој. „Кипар нема да падне во стапицата на турската провокација“.
Сепак, Кипарците имаат некаква амбивалентност, преземајќи го кормилото на ЕУ во време кога нивната земја -- како Грција -- е на чекор до банкрот. 
Бенедикта Марциното, научен соработник во бриселската експертска група Бругел, која побара од ЕУ да го стави настрана кипарскиот конфликт додека кипарските Грци го имаат претседателството, за SETimes изјави дека деликатна рамнотежа мора да се постигне. Таа рече дека Кипар треба да се држи до прашањата на ЕУ, како што се растот и отворањето на работни места. „Паметно е за една мала (ранлива) земја да избегне да поставува на дневен ред тешки политички прашања и наместо тоа да се фокусира на идеи кои веќе имаат корист од широк консензус“, рече таа. 
Ставрос Каркалетис, кипарски аналитичар кој е на чело на грчкиот Центар за европски и меѓународни анализи со седиште во Атина, рече дека Христофиас е пречка. „Тој им кажува на сите дека кипарската (економска) криза е резултат на грчката криза, но тоа не е точно“, изјави тој за SETimes. „ЕУ треба да биде посилна со Турците и неприфатливо е една земја кандидат да не го признава шестмесечното претседателство на ЕУ. Однесувањето на Анкара не е само против Кипар, туку против целата ЕУ“. 
 Дописникот Менексе Токјај придонесе во овој напис.  
