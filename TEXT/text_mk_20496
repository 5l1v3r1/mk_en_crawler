14/10/2007
БЕЛГРАД, Србија -- Владата понуди награда од еден милион евра за информации што ќе водат до апсење на воениот командант на босанските Срби, Ратко Младиќ. Српскиот обвинител за воени злосторства, Владимир Вукчевиќ, во петокот (12-ти октомври) рече дека понудата не мора да значи оти бегалецот се крие во Белград. Таа ја покажува подготвеноста на Белград да ги изведе преостанатите осомничени за воени злосторства пред лицето на правдата. Апсењето на Младиќ е услов што Србија мора да го исполни за да го потпише Договорот за стабилизација и асоцијација со ЕУ -- прв чекор кон преговорите за пристап во ЕУ. Во понеделникот обвинителката за воени злосторства, Карла дел Понте, ќе поднесе извештај за нивото на соработка на Белград со Хаг, за време на Министерскиот совет на ЕУ во Луксембург.
Расим Љајиќ, српскиот претставник задолжен за соработката со Хашкиот трибунал, рече дека награди од по 250.000 евра се понудени за апсење на поранешниот полициски командант на босанските Срби, Стојан Жупљанин и Горан Хаџиќ, воен водач на српските сепаратисти во Хрватска. Љајиќ објасни дека не е понудена награда за воениот политички водач на босанските Срби, Радован Караџиќ, бидејќи тој не е српски државјанин. (Mакфакс, РТРС, СРНA - 13/10/07; Ројтерс, АФП, ДВ, Независне новине, РТРС, Бета, Политика, Танјуг, МИА, ББС, Гласот на Америка, ДПА - 12/10/07)
