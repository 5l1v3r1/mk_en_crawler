19/12/2005
Од Кристина Чук за Southeast European Times во Загреб -- 12/19/05
По четири години во бегство, Анте Готовина е зад решетки во Хаг. Тој беше фатен од шпанската полиција на 7-ми декември додека вечераше во еден хотелски ресторан во Тенерифе. Пензионираниот генерал, баран од страна на Меѓународниот кривичен суд за поранешна Југославија (МКТЈ) за наводно командување со воените злосторства при офанзивата на хрватската армија во август 1995 година, носел лажен пасош на име Кристијан Хорват. Тој се предаде без отпор. 
Со неговото апсење, клучната политичка пречка на патот на Хрватска кон членство во ЕУ исчезна. Иако доби официјален статус на земја-кандидат, преговорите за членство беа попречени со месеци поради неговиот статус на бегалец, и покрај тоа што хрватската влада инсистираше дека дава се од себе за да го пронајде. 
Со апсењето на Готовина, на слобода остануваат уште двајца од тројцата обвинети за воени злосторства од страна на МКТЈ. Сега најверојатно ќе бидат засилени напорите за апсење или предавање на обвинетите Босански Срби Радован Караџиќ и Ратко Младиќ, кои и понатаму претставуваат сериозен проблем за надежите на Босна и Херцеговина и Србија-Црна Гора за пристапување кон ЕУ. Изведувањето на сите тројца пред судот во Хаг многу ќе помогне да се стави крај на крвавото наследство од конфликтот во поранешна Југославија, како и да се поттикне помирување. 
Во обраќањето пред парламентот еден ден по апсењето, хрватскиот премиер Иво Санадер рече дека со тоа е подобрен кредибилитетот на Хрватска, покажувајќи дека тврдењата на Загреб дека Готовина не е во земјата се вистинити. Со ваквиот епилог, конечно може да се стави крај на сомнежите околу соработката на Хрватска со МКТЈ, рече тој. 
Санадер, исто така, ја истакна важноста на владеењето на правото -- еден од основните принципи, рече тој, врз кои беше формирана Хрватска. Уставното право кое бара соработка со Хашкиот трибунал беше усвоено во 1996 година. 
Никој не треба да смета дека е над законот и секој кој се соочува со обвиненија има обврска да се појави на суд и да одговори на нив, рече Санадер. Истовремено, секој е невин се додека не се докаже спротивното. Ова важи за секој случај, вклучувајќи го и тој на Готовина, рече тој. 
Злосторствата за кои е обвинет Готовина се резултат на обидите на Хрватска да го преземе регионот Краина од српските сепаратисти кои го зазедоа во 1991 година. Операцијата „Олуја“ траеше од 4-ти до 7-ми август 1995 година и стави крај на т.н. „Република Српска Краина“. Меѓутоа, во оваа операција се случија сериозни прекршувања на хуманитарниот закон. Речиси 200,000 Срби од Краина беа наводно раселени како резултат на операцијата и акциите што следеа. Готовина, кој тогаш беше командант на сплитската оперативна зона на хрватската армија, се соочува со обвиненија за прогонување, убивање, малтретирање и депортирање на Србите, уништување на села и пљачкосување. 
Освен тоа, меѓународните обвинители тврдат дека злосторствата се дел од една заедничка криминална иницијатива чија цел беше отстранување на Србите од регионот на Крајина. Готовина е обвинет дека соработувал во оваа шема со поранешниот претседател Фрањо Туѓман и со уште двајца други, Иван Цермак и Младен Маркаќ. 
Во обвинението се вели и дека претставници на меѓународните организации го известиле Готовина за прекршувањата на меѓународниот хуманитарен закон направени од страна на луѓето под негова команда, но тој не не презел ништо за да ги спречи прекршувањата или да ги казни извршителите. МКТЈ, исто така, го обвинува дека лично е одговорен за незаконско убивање на најмалку 150 Срби од Крајина. 
Првобитните обвиненија на МКТЈ против Готовина беа поднесени во 2001 година. Тој исчезна веднаш пред тие да бидат изнесни јавно, наводно во заговор со неговите приврзаници во редовите на хрватската влада. Потоа беше поднесно едно изменето обвинение од страна на меѓународниот суд. Тој наскоро се појави на списокот на најбарани на Интерпол, како и на сите меѓународни списоци. САД понудија награда од 5 милиони долари за информации за неговата положба. 
Во 2004 година, еден хрватски весник објави интервју со Готовина направено на тајна локација. Во него, поранешниот генерал ја призна легитимноста на МКТЈ и тврдеше дека е подготвен да разговара со инспекторите од Хаг за неговата улога во хрватска војна за независност, тврдејќи дека владата ги спречила неговите претходни обиди да го направи тоа. Во меѓувреме се појавија гласини дека тој е поврзан со подземјето, а некои претпоставуваа дека од таму ги добивал неопходнит средства за да се одржи во живот. Обрачот околу Готовина почна да се стега од септември и се мисли дека неговото апсење е поврзано со претходното апсење на Грчкиот контраверзен бизнисмен Хрвоја Петрач, за кого се верува дека имал информации за скривалиштето на Готовина. 
Истовремено, Хрватите се збунети од околностите на апсењето. Тенерифе е преполна, популарна летна дестинација; движејќи се во вакво место кое врие од туристи Готовина ризикуваше да биде препознаен. Неговиот пасош користеше име кое е на спискот на Интерпол, а тој ниту се обиде да го измени својот изглед. 
Реакциите во Хрватска беа различни. Анкетите спроведени по неговото апсење покажуваат дека 46,6 отсто од Хрватите се спротивставуваат на истото, 28 отсто го поддржуваат, а 25,44 отсто немаат став. Сепак, приврзаниците на Готовина беа отворени во нивната реакција, излегувајќи на улиците со цел да го поддржат обвинетиот и да истурат бесот кон владата. Во крајбрежниот град Сплит, како што се дознава, околу 70,000 луѓе излегоа на улиците да протестираат против апсењето на Готовина. 
Политичарите изразија различни мислења. Претседателот на Хрватската партија на десницата Анто Ѓапиќ жалеше за она што го опиша како тажен ден за Хрватска и изрази верба дека Готовина ќе докаже дека е невин, додека потпретседателот на Хрватската народна партија Љубица Лалиќ рече дека цела Хрватска е изведена пред суд заедно со Готовина. За разлика од тоа, поранешниот премиер Ивица Рачан рече дека со неговото апсење блиску е крајот на едно нерешено поглавје. Потпретседателот на Српската Демократска Партија Милорад Пуоповац рече дека тоа се значајни вести не само за Хрватска, туку за целиот регион. Со апсењето на Готовина, процесот за изведување на сите обвинети за воени злосторства е во тек, рече тој. 
