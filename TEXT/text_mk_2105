18/01/2005
(Тајмс, Блиц - 18/01/05; Скотсмен, АП, Ројтерс, Радио Б92, ББС Мониторинг, Радио Б92 - 17/01/05)
Претседателот на Србија и Црна Гора Светозар Маровиќ во понеделникот (17-ти јануари) ги увери британските официјални претставници дека белградските власти се подготвени за зајакнување на својата соработка со Меѓународниот кривичен трибунал за поранешна Југославија (МКТЈ). Некои од обвинетите од страна на Трибуналот би можеле да бидат екстрадирани во Хашкиот трибунал до крајот на овој месец, рече тој. 
Во извештајот до Советот за безбедност на ОН во ноември, главната обвинителка на МКТЈ, Карла дел Понте, рече дека од вкупно 20 обвинети од страна на Трибуналот, кои сé уште се наоѓаат на слобода, околу десеттина живеат во Србија. Помеѓу нив се четворицата пензионирани армиски и полициски генерали -- Небојша Павковиќ, Сретен Лукиќ, Властимир Ѓорѓевиќ и Владимир Лазаревиќ -- кои се бараат поради нивната наводна вмешаност во воените злосторства извршени за време на конфликтот во Косово 1998-1999 година. Двајца од најбараните бегалци на МКТЈ -- воениот водач на босанските Срби, Радован Караџиќ, и неговиот воен командант Ратко Младиќ -- се верува дека патуваат помеѓу Србија и ентитетот на Босна и Херцеговина (БиХ) со кој управуваат Србите, Република Српска. 
По разговорите со британскиот премиер Тони Блер и секретарот за надворешни работи, Џек Строу, во Лондон, Маровиќ рече дека обвинетите од страна на МКТЈ, за кои се знае каде се наоѓаат, би можеле да бидат екстрадирани во Хашкиот трибунал во следните неколку недели, но додаде дека ќе биде потребна меѓународна помош за лоцирање и апсење на Младиќ. Водачите во Белград, рече тој, се согласија дека мора да преземат чекори до крајот на јануари или почетокот на февруари за исполнување на обврските на земјата кон Трибуналот. 
„Многу е важно за Србија и Црна Гора да соработува со меѓународната заедница со цел да ги пронајде овие луѓе и да ги екстрадира во Хашкиот трибунал“, рече Маровиќ, предупредувајќи дека континуираното неисполнување на обврските на земјата „би значело затворање на Србија и Црна Гора“. 
„Мислиме дека 2005 би можела да биде година кога ќе се придвижиме напред на патот кон ЕУ, но за да го сториме тоа ние мора да направиме некои важни и решителни чекори“, рече тој.
Министерот за надворешни работи на Србија и Црна Гора, Вук Драшковиќ, кој го придружува претседателот на неговата тридневна посета на Велика Британија, исто така, побара апсење на обвинетите. 
„Слободан Милошевиќ, неговите генерали, команданти и поддржувачи се срам за нашата историја и традиции“, белградското радио Б92 го цитираше министерот. „Предавањето на обвинетите на Хашкиот трибунал претставува наша морална и национална должност. Иднината на нацијата не смее да биде заложник на неколку осомничени.“ 
По своите разговори со Маровиќ, Строу во понеделникот истакна дека соработката со МКТЈ, конструктивниот став во врска со напорите кои ги предводат ОН во Косово и „корисниот“ пристап кон БиХ се барањата кои Белград треба да ги исполни за Велика Британија да ги поддржи европските интегративни аспирации на Србија и Црна Гора. 
„Кога ќе видиме дека се презема соодветна дејност во овие области Велика Вританија и, знам, нашите европски партнери ќе осигурат Србија и Црна Гора да не биде оставена настрана и да биде во состојба да го заземе местото што й припаѓа во Европа, со нашата мошне активна помош и соработка“, рече тој. 
Посетата на Маровиќ на Велика Британија доаѓа неколку дена по одлуката на Вашингтон за задржување на планираната помош за српската Влада за 2005 година, во висина од 10 милиони американски долари, поради нејзината несоработка со МКТЈ. Другите санкции вклучуваат повлекување на голем број американски советници испратени во Белград и одбивање да му се дадат права за слетување во САД на ЈАТ Ервејс. 
Изразувајќи загриженост во врска со ефектите од најновите санкции на САД, Демократската партија (ДС) на српскиот претседател Борис Тадиќ побара од Демократската партија на Србија (ДСС) на српскиот премиер Воислав Коштуница да се повлече за да не заврши земјата повторно со меѓународна изолација. Коштуница продолжи да се спротивставува на апсењето на обвинетите, останувајќи на ставот дека тие треба доброволно да се предадат. 
„ДС изразува длабока загриженост во врска со политиката на српската Влада, која става осум милиони граѓани во изолација и претставува закана за враќање на Србија во пеколот на времето на Милошевиќ“, рече претставникот на ДС, Душан Петровиќ, барајќи од другите три партии во коалицијата предводена од страна на ДСС да ја повлечат својата поддршка за Владата. 
Но, претставниците на партијата во коалицијата Г17 Плус рекоа дека партијата ќе го стори тоа само во случај на негативна физибилити студија во однос на проценката за тоа дали Србија и Црна Гора е соодветен кандидат за членство во ЕУ. 
„Партијата ќе го стори тоа поради тоа што по таа одлука српската Влада нема да биде во состојба да ги спроведе реформите, а не поради ДС“, се цитира изјавата на членот на одборот на Г17 Плус Чедомир Антиќ. 
