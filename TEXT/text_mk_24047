18/12/2008
БУКУРЕШТ, Романија -- Победничките Либералдемократска партија (ПДЛ) и Социјалдемократска партија (ПСД) во средата (17-ти декември) се договорија за распределбата на министерските места во идната владина коалиција. ПДЛ доби девет од 18 министерски места, вклучително финансии, економија, одбрана, комуникации, култура и туризам. ПСД ги доби останатите, вклучително труд, здравство, образование, внатрешни работи, надворешни работи и животна средина. Независен експерт ќе го предводи Министерството за правда. 
Во меѓувреме, премиерот во заминување, Калин Попеску Таричеану, ја повика ПДЛ и ПСД да ја ревидираат својата владина програма, која, како што рече тој, ќе ја осиромашат земјата и ќе ја „закопаат економијата“. „На Романија й требаат антикризни, а не нереални, мерки“, истакна тој.
Во другите вести, министерот за одбрана, Теодор Мелескану, во средата рече дека земјата ќе ги повлече своите војници од Ирак до август 2009 година. Романската армија „не е окупаторска сила“ во Ирак, рече тој.
Исто така во средата, ирската влада одлучи да ги задржи рестрикциите за работна сила за Романците и Бугарите и по1-ви јануари 2009 година. Ирска, секако, ќе примени поволни услови за граѓаните на двете земји, во споредба со граѓаните на земјите кои не се членки на ЕУ, рече владата. (Евениментул зилеи - 18/12/08; Медиафакс, Агерпрес, Хотњус, Зиаре - 17/12/08)
