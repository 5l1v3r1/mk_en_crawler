02/10/2012
Енди Дабилис за Southeast European Times во Атина -- 02.10.12
Разбранувана поради жестоките напади врз имигрантите -- вклучително и на екстремистичката група пратеници -- Атина предлага поостри казни против кривичните дела од омраза и вклучување затворска казна од минимум три години.
Сегашните насоки на Грција немаат конкретни казни за расни мотиви, што честопати резултира со условни казни или намалени затворски казни. Но, со оглед на тоа што групите за човекови права тврдат дека владата направи премалку за да ја спречи појавата на тепачки, министерот за правда, Антонис Рупакиотис, рече дека ќе предложи судски реформи пред парламентот.
Оваа промена беше предизвикана од појавата на претепувања на имигранти, и откако пратениците на неонацистичката партија Златна зора беа видени на лента како уништуваат тезги на кои работат имигранти на уличен пазар, членовите на парламентот почнаа да размислуваат за повлекување на нивниот имунитет. 
„Го осудуваме на најостар можен начин секој чин на насилство, а особено дејствата на членовите и поддржувачите на Златна зора против имигрантите или другите граѓани“, рече Рупакиотис. „Порастот на нападите од омраза против странците почнува да зазема опасна насока. Акутниот проблем со миграцијата на земјата и неговите последици, се разбира, не можат да се решат со користење нехумани насилни средства.“
Златна зора се проби на политичката сцена откако доби 7 отсто од гласовите на изборите оваа пролет и зазеде 18 места во парламентот -- што претставува зголемување од 0,29 отсто од гласовите на изборите во 2009 година. Последните анкети покажуваат дека поддршката повторно расте, на дури 12 отсто. Партијата ги обвинува имигрантите за порастот на криминалот за време на уништувачката економска криза.
Портпаролот на партијата, пратеникот Илијас Касидиарис, кој се соочува со обвиненија за напад врз левичарските политичари за време на една телевизиска емисија, не беше достапен за коментар.
Појавата на напади врз имигрантите се совпадна со владиното апсење на нелегалните имигранти, додека формира центри за притвор каде што истите ќе се држат пред депортацијата, потег кој групите за човекови права и имигранти го критикуваа.
Џудит Сандерленд, постар истражувач за Западна Европа во Хјуман рајтс воч, рече дека специјалната полициска единица требаше веќе да биде формирана, заедно со поострите казни.
„Сето ова се позитивни чекори, бидејќи покажуваат дека владата, конечно, навистина сериозно го сфаќа расистичкото насилство. Но, ние мораме да видиме конкретни чекори и движење напред за најавите да не останат празни зборови“, рече таа заSETimes.
Мустафа Ализада (36), сириски имигрант кој работи во групата Медицинска интервенција, која обезбедува дотур на медицински производи за затворените имигранти, рече дека се потребни построги казни.
„Ние сметаме дека тоа ќе им помогне на луѓето тука што се гонат“, рече тој заSETimes. „Овие луѓе се исклучително опасни.“
Џон Номикос, шеф на атинскиот Истражувачки институт за американски и европски студии, ја обвинува владата за неизготвување стратегија за справување со бранот имигранти кои сакаат да побараат азил или да ја искористат земјата за влезат во другите земји на ЕУ.
„Грчката влада изгуби многу време, бидејќи требаше да дејствува против нелегалната имиграција пред неколку години“ и да го скрати растечкиот гнев против имигрантите, рече тој за SETimes.
Кадир Хофаини (34), авганистански преведувач за Лекарите од светот, рече дека пред две години додека се враќал од киоск навечер, околу пет млади мажи одеднаш излегле од црква и го нападнале. „Тие колнеа и пцуеја и почнаа да ме удираат жестоко по главата и по лицето“, рече тој за SETimes.
Построгите казни може да помогнат, рече тој, но тој бил затекнат од омразата и суровоста на нападот. „Немаше никаква причина“, рече тој. „Тоа беше само затоа што сум странец.“ 
„За мене Грција е како втора земја“, рече тој. „Тоа е земја каде што се роди демократијата и сите науки. Се надевам дека ќе ја надминеме оваа криза.“
