07/06/2009
САРАЕВО, Босна и Херцеговина (БиХ) -- Еден босански Евреин и еден етнички Ром поднесоа тужба против БиХ пред Европскиот суд за човекови права (ЕЦХР), во обид за соборување на уставната одредба која ги спречува претставниците на малцинствата да се кандидираат за место во трипартитното претседателство. Само Срби, муслимани и Хрвати може да се кандидираат за функцијата. Случајот го поднесе Јакоб Финчи, шеф на еврејската заедница во земјата, и Дерво Сејдиќ, член на Ромскиот совет на БиХ. Тие рекоа дека одредбата е спротивна на Европската конвенција за човекови права, како и конвенциите на ОН и меѓународните договори поврзани со истата. 
Во другите вести, обвинителите во петокот (5-ти јуни) подигнаа обвинение против поранешниот полицаец на босанските Срби Жељко Иванковиќ, за геноцид и воени злосторства, извршени за време на конфликтот во периодот 1992-1995 година. Иванковиќ, поранешен член на специјалната полициска единица на босанските Срби, е обвинет за учество во убиствата на најмалку 1.000 муслимански мажи од Сребреница, во едно складиште таму. (Ројтерс, Јавно, ЈТА, РТС, Танјуг, АП - 05/06/09)
