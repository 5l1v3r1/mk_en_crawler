27/03/2008
НИКОЗИЈА, Кипар -- Инженерците на ОН во средата (26-ти март) ја завршија операцијата на чистење на теренот од мини, на граничниот премин на улицата Ледра во Никозија, кој ги дели грчкиот и турскиот дел од кипарскиот главен град. Операцијата на 70 метри неутрална територија, напуштена уште од турската инвација во 1974 година, беше договорена на состанокот минатата недела помеѓу кипарскиот претседател Деметрис Христофиас и водачот на кипарските Турци, Мехмет Али Талат. Тие, исто така, се согласија за нови напори за повторно обединување на поделениот остров. Преминот би можел да биде повторно отворен на крајот од следната недела.
Чистењето од мини се совпадна со посетата на северен Кипар од страна на началникот на турскиот Генералштаб, генерал Јашар Бујуканит. Тој се состана со Талат и вети дека турските војници ќе останат во Кипар додека не биде воспоставен „праведен и траен“ мир.
Исто така, советникот на претседателот на кипарските Грци, Јоргос Јакову, и советникот на кипарските Турци, Оздил Нами, во средата се согласија да се воспостават шест работни групи и седум технички комисии, кои ќе ги подготват идните директни разговори за повторното обединување. (Заман - 27/03/08; Ројтерс, Фамагуста газет, КНА, Хуријет, веб-страница на ОН, ДПА, АНА-МПА, Ксинхуа, АФП, Сајпрус мејл - 26/03/08)
