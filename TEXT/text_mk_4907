25/01/2010
Од Бојана Миловановиќ за Southeast European Times во Белград -- 25/01/10
Српската православна црква официјално го ракоположи својот нов патријарх на церемонијата во саботата (23-ти јануари). 
Владиката од Ниш, Иринеј Гавриловиќ, го наследи патријархот Павле, кој почина на 15-ти ноември 2009 година. Новиот патријарх беше избран во петокот, на соборот на Синод на Српската православна црква. Изборот беше извршен со т.н. „апостолска ждрепка“.
Пликото со името на новиот патријарх беше извлечено од Евангелието. Во него се наоѓаа пликоата со имињата на тројцата кандидати со најголем број гласови од членовите на Синод. Ждрепката го симболизира избирањето на името од Светиот Дух.
Владиката на Црна Гора и крајбрежјето Амфилохије и владината на Бачка Иринеј беа другите две имиња во Евангелието. 
Четириесетипеттиот патријарх на Српската православна црква Иринеј Гавриловиќ е роден во селото Видово, во близина на западниот српски град Чачак, во 1930 година. По завршувањето на средното училиште, тој продолжил на Теолошкиот факултет во Призрен и Теолошкиот факултет во Белград. 
Тој станал монах во манастирот Раковица во 1959 година и го добил името Иринеј. Во октомври истата година тој бил официјално ракоположен за јеромонах во црквата Ружица во Белград. 
Иринеј станува управител на Монашкото училиште во Острог во 1969 година. Од таа позиција, тој е назначен за епархиски владика на тогашниот патријарх Герман, со титула владика од Моравица, во 1974 година. Една година подоцна тој беше назначен за нишки владика. 
Црквата планира да одржи уште една инаугуративна церемонија во Патријаршијата во Пеќ, во Косово, но сé уште не одредила датум. 
„Треба да одиме во Пеќ, на нашата света земја во Косово, бидејќи тогаш инаугурацијата ќе биде комплетна. Прашањето е -- дали ќе можеме да го сториме тоа“, рече патријархот Иринеј по инаугурацијата. 
Тој рече дека една од најважните задачи на Српската православка црква е да й помага на државата да загарантира дека Косово ќе остане дел од Србија.
„Косово е нашата света земја, нашиот Ерусалим. Србија без Косово не е Србија. Србија без Косово е лишена од својата душа“, рече патријархот.
Тој додаде дека е свесен за тежината на честа што му се доделува, чест која, како што рече, исто така, бара и жртва. 
„Ги повикувам сите да ги здружат силите и да го носат заеднички крстот“, рече патријахот Иринеј, додавајќи дека нема специјална програма што ќе ја спроведува додека е на чело на црквата, туку негова програма ќе биде Евангелието.
„Новоизбраниот патријарх е за дијалог во црквата и со општеството и е отворен за другите христијани. Неговиот избор е многу добро решение во ова време за Српската православна црква“, изјави за новинарите аналитичарот Живица Туциќ.
