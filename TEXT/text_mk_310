11/10/2010
Од Игор Јовановиќ за Southeast European Times во Белград -- 11/10/10
5 октомври беше сив и врнежлив во Белград, поставувајќи го тонот за малку меланхоличниот настан: 10-годишнината од падот на режимот на Слободан Милошевиќ.
Сметан во 2000-та година како еден од најважните денови во српската историја, овој ден го означи враќањето на слободата и демократијата. Тој, исто така, го започна процесот на реинтеграција во меѓународната заедница.
Меѓутоа, десет години подоцна, расположението на денот на годишнината беше прикриено. Наместо неколку стотиците илјади луѓе кои го бркаа Милошевиќ од власт во 2000-та година, околу 1000 полицајци протестираа на улиците на Белград оваа година. Облечени во цивилна облека, тие ја блокираа улицата пред седиштето на српската влада, барајќи покачување на платите и подобри работни услови. 
Една од иконите на демонстрациите против Милошевиќ, Љубисав Ѓокиќ, познат како булдожерот Џо, се обрати на новинарите во центарот на Белград, опкружен со околу 15 пријатели. Десет години порано, тој го предводеше нападот врз српската државна телевизија РТС, симбол на владеењето на Милошевиќ. 
Потсетувајќи како возел кон зградата додека полицајците пукале во него, Ѓокиќ рече: „Јас би го стартирал мојот [булдожер] и би тргнал против актуелната власт исто така," кога би имал пари да го поправи. 
„Изненаден сум што луѓето молчат. Мојот живот никогаш не бил полош отколку што е сега", изјави Ѓокиќ за новинарите.
Одредени статистиски податоци го поткрепуваат неговото тврдење.
И покрај тоа што се зголеми за три-пати од 2000-та година, просечната месечна плата во Србија - околу 310 евра -- е најниска во регионот. Невработеноста е околу 20 отсто - се смета дека меѓу 700 000 и еден милион луѓе се невработени. Националната валута, динарот, падна во однос на еврото од почетокот на годината. Цените на храната се движат во друга насока, ставајќи многу луѓе во многу тешка позиција.
Марко Благојевиќ вели дека неговата невладина организација, Центар за слободни избори и демократија, спроведе анкети кои покажуваат дека најголема загриженост кај јавноста е суштинска.
„Луѓето се загрижени за тоа дали ќе ги задржат своите работни места, дали ќе имаат доволно пари за најосновните потреби. Тие имаа големи, често нереални очекувања што се однесува до 5 октомври", изјави Благојевиќ за SETimes.
Српската политичка сцена претрпе значителен пресврт во текот на изминатата деценија. Двете партии, кои ги предводеа промените од 2000-та година, Демократската партија (ДС) и Демократската партија на Србија (ДСС), сега се жестоки политички ривали. Социјалистичката партија на Србија, предводена од Милошевиќ до неговата смрт во Хаг во 2006-та година, сега повторно е на власт. Нејзините официјални претставници се важен фактор во про-европската владејачка коалиција на Србија. Зоран Ѓинѓиќ, лидерот на политичкото движење кое го собори Милошевиќ, подоцна стана премиер, а потоа беше убиен во Белград на 12 март 2003-та година.
Лидерот на ДСС Воислав Коштуница, кој го победи Милошевиќ на претседателските избори во 2000-та година, повторно е во опозиција денес и сака Србија да се откаже од своето барање за членство во ЕУ, ако тоа зависи од напуштањето на Косово.
Положувајќи венец на гробот на еден член на неговата партија, кој почина за време на демонстрациите на 5 октомври пред десет години, Коштуница рече дека Србија требаше да направи повеќе во текот на изминатата деценија, но истакна дека во 2000-та година таа доби две важни работи - слобода и демократија. 
„По сите овие години, најсилниот впечаток во врска со 5 октомври е одлучноста на луѓето да се борат за и да ја бранат слободата и демократијата", рече Коштуница, поранешен претседател и премиер. 
Клучна фигура во политиката денес е претседателот Борис Тадиќ, кој ја предводи ДС. Тој вели дека го разбира јавното незадоволство околу животниот стандард, но истакна дека тој е забележително подобрен во текот на изминатата деценија. 
„Неосновано и невистинито е да се каже дека сè е исто денес. Разликата е огромна и направен е голем чекор напред. Но, големиот дофат на 5 октомври не ни го одзема верувањето дека можевме да направиме повеќе и дека мора да направиме многу повеќе ", рече Тадиќ. 
Една од најголемите промени од 2000-та година, е фактот дека движењето Отпор, организацијата која одигра клучна улога во соборувањето на режимот на Милошевиќ, го нема. Групата, предводена главно од студенти, стоеше исправена пред апослутистичката влада и покрај секојдневните апсења и тепања од полицијата. По падот на Милошевиќ, Отпор се обидел да стане политичка партија, но не успеа да го премине изборниот праг, и на крај згасна.
„Големиот енергија ослободена на 5 октомври полека згасна во текот на изминатите десет години и не остана ништо од неа", еден од лидерите на Отпор, Иван Маровиќ, изјави за SETimes. 
Тој вели дека најважната поента е дека во изминатата деценија, ниту една влада не се обиде да ги монтира избори, како што направи Милошевиќ. „Што се однесува до другите нешта, не можам да кажам дека сум задоволен", рече тој. 
Сепак, тој смета дека времето на Отпор помина. "Ние бевме една револуционерна организација, која користи тактика во борбата против авторитарен режим. Тоа е причината зошто една таква организација не е потребна во Србија и денес, но земјата не треба ... да им овозможи на граѓаните подобра контрола на властите", рече Маровиќ. 
Некои Белграѓани се согласуваат дека требаше повеќе да се направи од 2000-та година. "Очекував толку многу повеќе од промената на режимот. Можеби не дека сите ќе се збогатиме преку ноќ, но мислев дека ќе има правда за сите. Сега можам да кажам дека јас сум делумно разочаран од сето она што се случи", рече 45-годишниот инжењер Драган.
Медицинската докторка Милица, 55, се чувствува на истиот начин. "Мислев дека десетте години под Милошевиќ беше последната деценија од мојот живот што ја загубив. Сега имам слично чувство за последните десет години исто така. Можеби сите очекувавме премногу", вели таа. 
Но, 37-годишниот Милано е оптимист. „ Ја знаете старата изрека - сонцето секогаш доаѓа после дождот. Се надеваме дека 6 октомври ќе се раздени за нас еден ден исто така.“ 
