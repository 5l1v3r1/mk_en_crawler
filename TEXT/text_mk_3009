20/06/2006
(Интернешнал хералд трибјун, Хелсингинг Саномат, официјална веб-страница на финското претседателство на ЕУ - 19/06/06)
На помалку од две недели до преземање на ротирачкото претседателство со ЕУ од Австрија на 1-ви јули, Финска во понеделникот (19-ти јуни) посочи дека проширувањето ќе биде една од областите на кои таа ќе се фокусира за време на шестмесечниот мандат на чело на блокот. 
Заедно со уставната спогодба на ЕУ, финансиите на блокот за периодот 2007-2013 година, подобрувањето на регулативата и зголемувањето на транспарентноста, проширувањето претставува „сеопфатно прашање“ што ќе биде разгледувано во втората половина од годинава, според прелиминарната агенда објавена од страна на Владиниот секретаријат за прашања на ЕУ. 
Во агендата се истакнува дека напредокот на Бугарија и Романија кон исполнувањето на критериумите за пристап ќе продолжи да се следи, при што Европскиот совет ќе ја процени ситуацијата на почетокот на октомври. Мониторинг извештаите во мај укажаа на тоа дека двете земји би можеле да влезат во блокот на почетокот од 2007 година, под услов целосно да ги исполнат своите обврски. 
Во агендата, исто така, се споменуваат претстојните извештаи за проверката на хрватската и турската легислатива, како нешто што е од „клучна важност“.
„Во зависност од нивото на постигнатиот напредок во обработката на извештаите, можно е да треба да се постават стандарди за затворање и отворање на одредено поглавје од преговорите и навистина може да дојде време да се затворат или да се отворат одредени поглавја“, се вели во агендата. 
Откако минатата недела во последен момент беше избегната голема дипломатска криза помеѓу ЕУ и Турција во врска со Кипар, кандидатурата на Турција за членство се очекува повторно да се најде во центарот на вниманието оваа есен, кога Унијата треба да го оцени напредокот на земјата во исполнувањето на нејзините обврски. 
На крајот од дводневниот самит во Брисел минатата недела водачите на блокот од 25 нации й порачаа на Анкара да го забрза реформскиот процес и да дејствува за исполнување на своите обврски. Од Турција посебно беше побарано да ги нормализира односите со Никозија и до крајот на годинава да го спроведе протоколот што го потпиша во 2005 година, проширувајќи ја царинската унија за десетте нови членки на ЕУ, меѓу кои и Кипар. 
„Ако Турција не може или не сака да се придржува на своите обврски, тоа ќе има негативно влијание врз процесот на членство“, рече комесарот за проширување на ЕУ, Оли Рен.
Анкара не го признава Кипар и одбива да им даде пристап на бродовите и авионите на кипарските Грци до своите пристаништа и аеродроми. 
Турскиот премиер Реџеп Тајип Ердоган постојано истакнува дека забраната ќе биде укината само откако ќе биде ставен крај на економската изолација на заедницата на кипарските Турци во северниот дел од Кипар, чија администрација е признаена само од Анкара. Турција ќе ги држи затворени своите пристаништа за бродовите и авионите на кипарските Грци, дури и ако тоа значи прекин на нејзините разговори за пристап со ЕУ, рече тој во петокот. 
