23/07/2012
Игор Јовановиќ за Southeast European Times во Белград -- 23.07.12
Српскиот Уставен суд ги врати на функциите 194 судии и 122 обвинители, доведувајќи ја во прашање валидноста на државните судски реформски напори пред три години.
Повеќе од 800 судии не беа реизбрани во 2009 година, за време на судските реформи што ги спроведе владата предводена од поранешната владејачка Демократска партија (ДП).
Опозицијата и Здружението на судии на Србија ги оспорија реформите, нарекувајќи ги „политичкa чистка“. Парламентарното собрание на Советот на Европа и Европскиот парламент, исто така, се спротивставија.
Се вели дека актуелната одлука на Уставниот суд од средата (18-ти јули) е прв чекор кон масовното враќање на нереизбраните судии на нивните функции.
Судијата на Белградскиот висок суд, Омер Хаџиомеровиќ, изјави за SETimesдека одлуката на Уставниот суд може да биде проблем за државниот буџет, кој ќе мора да ги плати платите на сите оние што се враќаат на работа. Но, тој додаде дека одлуката е добра од другите аспекти, бидејќи на судството му недостига персонал и е заглавено со многу нерешени случаи.
„Сега е време да се преиспита целата судска реформа. Главната карактеристика на судството мора да биде независноста и непроменливоста на судската позиција -- ако не е така, судството нема да им служи на граѓаните“, рече Хаџиомеровиќ.
Но, тој додаде дека државата не треба „да почнува од почеток“ со судските реформи. „Треба да се погледне што е направено и што од тоа е добро. Постојано почнуваме од почеток и не стигнуваме далеку“, рече судијата.
Eкспертите ја одобруваат одлуката на Уставниот суд, но велат дека времето е проблематично, бидејќи истата е донесена пред да се формира нова влада, во која конечниот збор ќе го има Српската напредна партија -- жесток противник на судските реформи.
Весна Ракиќ-Водинелиќ, професорка на правниот Универзитет Унион, рече дека оваа одлука требаше да се донесе во 2010 година, кога судиите што не беа реизбрани, поднесоа жалби.
„Ако оваа одлука беше донесена кога судиите ги поднесоа своите жалби, целата работа ќе имаше поинаков исход и ние ќе можевме да кажеме дека имаме еден чувар на владеењето на правото, Уставниот суд, а потоа ќе можеа да се покренат и другите прашања во врска со претходни одлуки на Министерството за правда и високиот совет“, рече таа за SETimes.
Официјални претставници на Министерството за правда и високиот суд одбија да говорат за одлуката, но издадоа изјава во која се вели дека одлуките на судот се „политички мотивирани“ и можат да имаат „многу штетни последици“.
Одлуката на Уставниот суд „ги враќа незаслужните судии во позиција на делење на судската правда, чија работа во изминатите години беше јавно оспорувана, и меѓу кои има поединци обвинети и осудени за сериозни кривични дела“, се вели во изјавата.
Драгана Бољевиќ, претседателка на Здружението на судии, изјави за SETimes дека судските реформи „се политичка чистка и експеримент осуден на пропаст“.
„Ако некој сака да го промени системот, не треба да го промени со менување на одредени луѓе“, рече таа.
Според Бољевиќ, едно успешно судство бара јасни критериуми за оценување на судиите, избор на нови членови, враќање на довербата во Високиот судски совет, формирање ефикасен и економичен судски систем.
