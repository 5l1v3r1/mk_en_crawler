09/07/2007
Од Блерта Фониќи-Кабаши за Southeast European Times во Приштина – 09/07/07
Полицискиот комесар на УНМИК, Ричард Монг, минатата недела рече дека гумените куршуми повеќе нема да се користат од страна на полицајците на мисијата на ОН. Забраната уследи по инцидентот на 10-ти февруари, кога двајца Албанци од групата „Ветендосје“ загинаа од гумените куршуми на мировниците на ОН. 
„Полицијата треба да избегнува користење на сила колку што може повеќе, кога [се] соочува со опасност“, рече Монк на 3-ти јули, најавувајќи го новиот протокол. 
Романските полицајци вмешани во инцидентот од февруари нема да се соочат со кривични обвиненија и беа повлечени од мисијата од страна на нивната влада, што предизвика критики од владата во покраината. „Владата ја дели загриженоста на косовските граѓани во врска со заминувањето на романските полицајци од УНМИК, но се чувствува немоќна да стори нешто“, рече портпаролката на косовскиот премиер Агим Чеку. 
Според Монк, романската влада мора да одлучи какви дејства ќе преземе. „Но, јас сепак верувам дека ќе биде потребно некое време додека романската полициска единица го поврати кредибилитет што го имаше пред овој настан.“ 
Според истрагата на ОН за жртвите, романските полицијци во мисијата на ОН биле одговорни за смртта на лицата што била „непотребна и можела да се избегне“, кога испалиле гумени куршуми од италијанско производство од голема близина. Куршумите биле произведени во 1991 година и имале рок на употреба од три години. Според извештајот на полицијата, тие „најверојатно се стврднале“ со текот на годините.
Жртвите беа причина за оставката на косовскиот премиер и полицискиот комесар на ОН во покраината. Монк ја презеде позицијата на почетокот од март. 
И покрај заклучоците на истрагата, забраната би можела да ја стави полицијата на УНМИК во деликатна ситуација. Напорите на ОН за спречување на насилството и беззаконието преку програмите за доброволно собирање на оружјето, не беа успешни. Во една ваква програма минатата година, беа предадени само 1.200 парчиња оружје, од кои повеќето стари или нефункционирачки. Парадоксално ќе биде тоа што меѓународните полициски сили што треба да ја чуваат полицијата се невооружени, додека фанатичните и паравоени елементи го задржуваат своето оружје.
За време на немирите во март 2004 година „5.000-6.000 бунтовници се собраа со молотови коктели подготвени однапред. [Tие имаа] АК-47, тешки автоматски пушки, рачни гранати, пиштоли, ловечки пушки, земјоделски алати, ножеви, камења и што уште не. Нам ни беше наредено да не пукаме“, изјави војник на УНМИК за локалниот печат. „Командантот на теренот сметаше дека ние ќе можеме да ја растераме толпата само со нашето присуство.“ 
Запрашан што ќе се случи ако земјите што имаат контингенти во Косово не ги отстранат гумените куршуми од своето полициско вооружување, Монк рече дека „Тоа ќе биде прашање за нивната земја, дали ќе ги отстранат, но јас имам овластување да ја забранам нивната употреба или нивното носење. Ова оружје нема да се користи во Косово.“
Монк рече дека е сигурен оти ЕУ ќе го поддржи неговиот став во врска со ова прашање. „Голем број препораки што јас ги дадов [се] стандардизирани во рамките на ЕУ.“ 
