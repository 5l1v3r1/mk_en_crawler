13/08/2009
Од Беса Беќири за Southeast European Times во Приштина – 13/08/09
Според неодамнешниот извештај на Програмата за развој на ОН (УНДП), косовските Албанци ги сметаат невработеноста и сиромаштијата за главни закани по стабилноста на земјата, додека повеќето косовски Срби ги навеле како најопасни влошените меѓуетнички односи.
Но, организацијата, исто така, истакна дека „нивото на задоволство од управните институции во Косово е зголемено, во споредба со извештајот од април 2009 година“, како и рејтинзите на претседателот и премиерот.
„Анкетата од јуни 2009 година покажува дека околу 53 отсто од испитаниците во истражувањето се задоволни од работата на владата на Косово, што е зголемување од околу 15 процентни поени“, објави организацијата. 
Според истражувањето на УНДП, наречено Косовски проект за систем на рано предупредување, КФОР „има пораст во нивото на задоволство ... кое сега изнесува 74 отсто“. Силите на НАТО претходно имаа пад на нивото на популарност, за време на периодот од октомври 2008 година до април. 
„Задоволството од работата на ЕУЛЕКС продолжи нагло да се зголемува“, се вели во студијата. „Од април 2009 година, истото се зголеми за околу 16 процентни поени, и сега изнесува 55 отсто.“ Во меѓувреме, задоволството од работата на УНМИК „се зголеми во јуни 2009 година, откако достигна најниско ниво од само 16 отсто во анкетите од април 2009 година, и сега изнесува 28 отсти“.
Според заклучоците, околу 46 отсто од косовските граѓани сметаат дека медиумите во земјата не се слободни. „Овој тренд е особено висок меѓу косовските Срби, од кои повеќе од 70 отсто веруваат дека медиумите не се слободни. Повеќе од половина од испитаниците, од сите етнички групи, веруваат дека медиумите се контролирани од владата. Скоро една четвртина косовски Срби верува дека медиумите се контролирани од меѓународната заедница“, вели УНДП. 
Друг дел од истражувањето се однесува на „подготвеноста за работење со припадници на други етнички групи“, за што организацијата вели дека „се јавуваат две спротивставени статистики“. 
„Додека анкетата од јуни 2009 година покажа дека делот на косовските Срби што е подготвен да работи со косовските Албанци е значително намален, на 29 отсто, од 48 отсто во април 2009 година, за косовските Албанци индикаторот покажа значителен раст од 33 отсто во април 2009 година на 48 отсто во јуни 2009 година.“
Безбедносните индикатори, исто така, покажаа дека најчести закани по безбедноста на семејството, без оглед на етничкото потекло, се кражбите, грабежите и убиствата. Кога станува збор за корупцијата, Косовското претпријатие за електрична енергија и Косовската агенција за приватизација и понатаму водат во анкетите за перцепираната „корупција од големи размери“, покажа истражувањето, по што следат косовските судови, царината и централната администрација. 
Истражувањето го кофинансираа УСАИД и УНДП. 
Вкупно 1.290 испитаници одговараа на интервјуата очи в очи. УНДП објави дека 829 косовски Албанци, 233 косовски Срби и 228 испитаници класифицирани како други малцинства, учествуваа во студијата. 
Митахер Хашука, шеф на Тимот за политика кој ги претстави податоците од анкетата, рече дека иако некои од тенденциите може да се припишат на сезонските варијации, нивото на промена во некои области покажува дека се регистрирани и забележани реални промени кај цело население.
