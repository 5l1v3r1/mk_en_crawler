21/04/2005
Од Душан Кошановиќ за Southeast European Times во Белград – 21/04/05 
Белград и ЕУ потпишаа договор за извоз на текстил во Брисел на крајот од минатиот месец, со што се одредува режим ослободен од квоти за извозот на текстил од Србија во ЕУ и й се овозможува на Србија повеќекратно да го зголеми новото на извоз на текстил, кое минатата година достигна 119,4 милиони евра. Договорот стапува на сила на 1-ви јули. Според српскиот министер за меѓународни економски односи Милан Париводиќ, еден од потписниците, договорот има голема политичка важност. 
„Можеме да забележиме позитивен тренд во политичкиот и економскиот развој на Србија. Ова би требало да се одрази со подобра и постабилна економска ситуација во Србија“, рече Париводиќ. 
Договорот, кој е потпишан независно во Србија, претставува прв конкретен пример за двонасочен пристап кон Србија и Црна Гора, одобрен од страна на ЕУ минатата година, според кој Брисел им овозможува на двете конститутивни републики да продолжат по одделните патеки на економски развој, движејќи се кон членството во Унијата. 
Според Париводиќ, српската текстилна индустрија сочинува околу 7 отсто од БДП на републиката, додека 70 отсто од српските текстилни производи се извезуваат во земјите на ЕУ. Претходно, ЕУ примени одреден режим на квоти за неколку видови текстилни производи од Србија, но режимот покриваше само 25 отсто од извозот. Според новиот договор преостанатите 75 отсто ќе бидат, исто така, извезувани во ЕУ ослободено од царински бариери. 
Локалната текстилна индустрија сега може да конкурира на рамноправна основа со соседните земји, рече министерот. „Тоа е добра порака и јас сметам дека финалните работи преку лон работи се вистинската работа за овој пазар. Не можеме да произведуваме текстил и да бидеме конкурентни на Бангладеш, Пакистан, Индија или Кина, но можеме да бидеме конкурентни со конфекциска облека -- тоа е нашата конкурентна предност. Таму јас ја гледам шансата што ја обезбедува овој договор, кој треба да биде мотор за стимулирање на текстилната индустрија“, рече тој. 
Според пресметките српската текстилна индустрија може да го достигне нивото на извоз од 1991 година и производството по принцип на лон работа од скоро 1 милијарда американски долари за само неколку години, преку соработката со ЕУ. За да го постигнат тоа српските текстилни производители мора да најдат сериозни партнери и повторно да ги воспостават старите деловни врски. Менаџментот на одделните фабрики ќе треба да одлучи како најдобро да ја искористи можноста што ја дава овој договор. 
Голем број економски аналитичари сметаат дека Србија има потенцијал да привлече значителни странски инвестиции во својот текстилен сектор, со оглед на тоа што производството и понатаму се движи кон Западна Европа и земјите на Централна и Источна Европа, каде што платите се ниски. Истовремено, животниот стандард на вработените во текстилната индустрија се очекува да се зголеми. Бројот на вработените во српската текстилна индустрија изнесува околу 100.000, што значи дека околу 300.000 луѓе зависат од овој сектор. 
