18/12/2009
ПРИШТИНА, Косово -- Владејачката Демократска партија (ПДК) во четвртокот (17-ти декември) го повика претседателот Фатмир Сејдиу да ја убеди својата партија да ги признае резултатите на неодамнешните локални избори. Неговата Демократска лига на Косово (ЛДК) ги оспори прелиминарните резултати од изборите во четири општини каде што се одржа втор круг на 13-ти декември, тврдејќи дека овие резултати се лажирани. Заменик-претседателот на ПДК, Хајредин Куци, рече дека Сејдиу треба да интервенира и да ја убеди ЛДК да ги прифати одлуките на Централната изборна комисија. Но, според уставот, Сејдиу беше принуден да „ја замрзне“ својата функција како водач на ЛДК откако беше избран за претседател во февруари 2006 година. (РТВ 21, ББС, Телеграфи - 17/12/09)
