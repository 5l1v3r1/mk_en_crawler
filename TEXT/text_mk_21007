04/09/2007
БЕЛГРАД, Србија -- Односите на земјата со НАТО станаа жешка тема откако Демократската партија на Србија (ДСС), една од членките на владејачката коалиција, употреби остра реторика против Алијансата. Во текот на изминатите неколку недели, неколку министри на ДСС и високи партиски функционери го обвинија НАТО дека сака да создаде своја сопствена воена држава во Косово. Во понеделникот (3-ти септември) ДСС на премиерот Воислав Коштуница официјално предложи закажување парламентарна дебата за односите Србија-НАТО и усвојување на мерка што ќе ја спречи Србија да влезе во Алијансата.
Како одговор на ова, претседателот Борис Тадиќ, водач на Демократската партија, во понеделникот објави изјава во која предупредува дека е „исклучително штетно“ да се разговара за овие предлози врз основа на очекувањата на негативен исход од тековните разговори за статусот на Косово. Тој ги повика сите политичари да ги стават интересите на државата пред оние на нивните партии. (Вечерње новости - 04/09/07; Бета, Б92, РТС - 03/09/07) 
