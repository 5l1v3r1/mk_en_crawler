21/07/2005
ХАГ, Холандија -- Трибуналот на ОН во средата (20-ти јули) пресуди против жалбата на поранешниот политичар од босанските Срби за десетгодишната казна што тој ја доби во 2004 година. Судиите едногласно ги отфрлија четирите точки на кои се заснова жалбата на Мирослав Дероњиќ, вклучувајќи ги и тврдењата дека првичната комисија на судии не ги зела предвид олеснителните околности. Дероњиќ, поранешен висок функционер во Српската демократска партија за областа Братунац, беше осуден на десет години затвор откако се изјасни виновен по обвинението за уништување на селото Глогова во 1992 година и убиството на 60 муслимани од страна на силите на босанските Срби. Обвинителите отфрлија седум точки од обвинението против него во согласност со договорот за признавање на вината во замена за помала казна.
Во другите вести од средата, Комисија за предавање на случаите на Трибуналот на ОН одлучи на Државниот суд на БиХ да му го предаде случајот на воени злосторства против четворица босански Срби: Жељко Мејакиќ, Момчило Грубан, Душан Фустар и Душко Кнежевиќ. Тие се обвинети за злосторства против несрпското население -- Босанците и Хрватите -- во логорите Омарска и Кератерм во БиХ во периодот помеѓу мај и август 1992 година. Одлуката е во согласност со ставот на Советот за безбедност на ОН дека Трибуналот треба да се концентрира на судските процеси против главните осомничени, додека случаите од пониско ниво треба да им се предадат на локалните судства. (Данас - 21/07/05; веб-страница на МКТЈ, Фена, Ројтерс - 20/07/05)
