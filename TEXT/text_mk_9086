15/09/2012
Клаудија Лутовска за Southeast European Times во Скопје -- 15.09.12
Нацрт-законот кој ќе ги регулира посебните и социјалните права на оние што го бранеа суверенитетот на Македонија за време на конфликтот во 2001 година му беше предложен на парламентот во вторникот (11-ти септември).
Законот, предложен од владејачката ВМРО-ДПМНЕ, го поттикна нејзиниот коалициски партнер, албанската Демократска унија за интеграција (ДУИ), да се закани дека ќе ја напушти владејачката коалиција и ќе повика на предвремени парламентарни избори во случај предложениот закон да не биде повлечен.
Се работи за инсистирањето на ДУИ во законот да се предвиди надомест и посебни права и за другите жртви од конфликтот во 2001 година, поточно за борците на Ослободителната национална армија (ОНА). 
Воениот конфликт во Македонија во 2001 година започна кога албанската паравоена формација ОНА ги нападна безбедносните сили на Македонија. Конфликтот заврши со потпишувањето на Охридскиот рамковен договор во август истата година.
Премиерот Никола Груевски рече дека ВМРО-ДПМНЕ нема да дозволи да се гази достоинството на македонскиот народ во замена за владејачка позиција.
„Овој закон ќе ја исправи долгогодишната неправда кон оние што ги дадоа своите животи за Македонија во 2001 година, кон оние кои се здобија со траен инвалидитет и кон оние кои беа на браникот на мирот и суверенитетот на нашата татковина“, рече Киро Киров, координатор на организацијата на бранителите Бедем. 
„Тоа е поделба по етнички линии. Помина времето кога Албанците се плашеа од Македонците. Јавноста ќе биде сведок на една долга предизвикувачка дебата за закон кој е во спротивност со Охридскиот рамковен договор. Се работи за универзални начела и во име на заштитата на тие универзални начела, ние ќе гласаме против овој предлог-закон“, рече заSETimes Ермира Мехмети, портпарол на ДУИ.
Закон за бранителите беше изгласан во јануари 2002 година. Новиот нацрт-закон предвидува надомест за инвалидизираните воени ветерани и семејствата на починатите војници, бесплатна примарна здравствена заштита за бранителите и семејствата на починатите војници и бесплатно лекување за ранетите бранители.
Според предлог-законот, државата ќе вработи по еден член од семејството на починатите припадници на безбедносните сили и сите бранители ќе имаат предност при наоѓање работа. Ветераните на безбедносните сили и нивните семејства имаат право да добијат станбени кредити, при што државата ќе покрие половина од кредитот.
„Во законот за бранителите не смее да има место за членовите на ОНА. Тие беа амнестирани со законот за кривични дела во 2002 година, додека албанското малцинство се стекна со најразлични права со Охридскиот рамковен договор. Но, ако, под некои околности, тие добијат место во законот, тоа ќе биде како да се наградуваат терористи“, изјави заSETimes Предраг Петрушевски Бинго, претседател на здружението на бранители Куманово 2001.
Според Здружението на инвалидизирани воени ветерани, предложените измени на законот „носат морална и политичка победа за бранителите, бидејќи тоа значи дека тие ќе добијат помош како признание за нивните заслуги за државата“.
Односите на двата коалициски партнери, ВМРО-ДПМНЕ и ДУИ, се разнишани од минатиот месец, кога министерот за одбрана, Фатмир Бесими, и неколку армиски офицери, присуствуваа на церемонија во чест на членовите на ОНА кои загинаа за време на конфликтот.
„Кревките меѓуетнички односи што ги имаме многу брзо може да се разгорат со несакани последици. Би им препорачал на партнерите во владата да не си играат со меѓуетничките односи“, рече заSETimes Владо Димовски, генерален секретар на Центарот за меѓуетничка толеранција.
