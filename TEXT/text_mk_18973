04/02/2007
БЕЛГРАД, Србија -- Властите во Косово го поздравија предлогот за статусот на Косово кој го претстави посредникот на ОН Марти Ахтисари во петокот (2-ри февруари). Но, српските власти го отфрлија предлогот и најавија специјална седница на парламентот на која ќе се расправа за идната насока на дејствување на Белград. И покрај тоа што не се споменува конкретно независност, предлогот ќе му овозможи на Косово да има свое знаме, национална химна, армија и устав. Косово, исто така, ќе може да бара меѓународно признавање. Според планот, мировните сили предводени од НАТО ќе останат во покраината и ќе биде назначен меѓународен претставник за да ги следи активностите на владата.
Во саботата косовскиот премиер Агим Чеку рече дека со овој план покраината се доближува до независноста. Тој истакна дека планот гарантира територијален интегритет на Косово, како и дека целата територија ќе биде управувана од страна на институциите во Приштина. Во Белград претседателот Борис Тадиќ вети дека нема да го признае независно Косово. Премиерот во заминување Воислав Коштуница го нарече планот „незаконски“, додека водачот на екстремистичката Радикална партија, Томислав Николиќ, вети дека независноста на Косово ќе биде краткотрајна. (Бетa - 04/02/07; Политикa - 03/02/07; Косова лајв - 02/02/07, Лос Анџелес тајмс, АП, УПИ, Ројтерс, АФП - 03/02/07)
