09/09/2009
Од Игор Јовановиќ за Southeast European Times во Белград -- 09/09/09
Српската нестабилна економија се бори со предизвиците на светската економска криза, поради што неодамнешните преговори на земјата со ММФ станаа уште поважни. Разговорите, кои траеја седум дена, завршија со делумен успех во Белград претходно овој месец. 
ММФ го одобри зголемувањето на српскиот буџетски дефицит од 3 на 4,5 отсто од БДП оваа година, но Србија ќе мора да исполни неколку услови пред да може да ги искористи преостанатите 1,2 милијарди евра од аранжманот постигнат со ММФ во март. 
Србија веќе повлече скоро 800 милиони евра од заемот и се надеваше дека ќе извлечи дополнителни 700 милиони евра за финансирање на својот буџетски дефицит -- кој се очекува да изнесува вкупно 1,4 милијарди евра. 
Дали Белград ќе може да го искористи остатокот од парите ќе биде одлучено по новиот круг разговори закажан за октомври. 
Министерот за економија Млаѓан Динкиќ рече дека во меѓувреме, Србија ќе повлече околу 400 милиони евра овој месец од одделен фонд на ММФ за земјите-членки погодени од рецесијата. Динкиќ рече дека парите ќе бидат искористени како помош за буџетскиот дефицит. 
Шефот на мисијата на ММФ во Србија, Алберт Џегер, рече дека институцијата бара администрацијата да ги скрати јавните трошоци.
Истото вклучува „реформирање на државната администрација, пензискиот систем, образованието, здравството и поефикасна работа на државните претпријатија и локалните самоуправи“, рече Џегер по разговорите со српските официјални претставници. 
Тој рече дека во октомври, српските официјални претставници ќе мора да претстават јасни планови за кратење на трошоците ако сакаат успешно повторно отворање на кредитниот аранжман со ММФ. Сепак, Џегер истакна дека земјата го стабилизираше својот финансиски пазар и го намали платниот дефицит. 
Локалниот економист Сташа Ѓоговиќ рече дека исходот на разговорите претставува „купување време“ за владата, бидејќи истата моментно нема јасен план за намалување на трошоците. 
„За жал, ја примивме оваа втора посета на ММФ само со идеја, која постоеше и претходно, но без какви било прецизни пресметки и сега ММФ ни даде уште еден месец и половина за да ја оформиме пресметката“, изјави Ѓоговиќ за белградските медиуми. 
Српските бизнисмени и пензионери можеа малку да здивнат по разговорите, бидејќи ММФ го отфрли предлогот за зголемување на ДДВ и намалување на пензиите и платите во јавниот сектор. 
Џегер рече дека ММФ предложи зголемување на српскиот ДДВ, кој моментно изнесува 18 отсто на сите производи и услуги, за покривање на зголемената буџетска дупка. Сепак, српските власти рекоа дека радикалните измени во јавниот сектор -- вклучително и државната администрација, образовниот и здравствениот сектор -- ќе ја надоместат разликата.
„Властите ги сметаат даночните зголемувања за неприфатливи и наместо тоа предложија преземање поамбициозна и посеопфатна стратегија на повеќегодишни реформи на трошоците“, рече Џегер. 
Сега засега, нема јасен план колку луѓе ќе мораат да ги напуштат опфатените сектори, но синдикатите стравуваат дека илјадници луѓе ќе бидат отпуштени. 
