15/01/2008
Од Ајхан Шимшек за Southeast European Times -- 15/01/08 
Целта на бомбашкиот напад во кој загинаа шестмина цивили -- меѓу кои и петмина тинејџери -- во центарот на југоисточниот град Дијарбакир претежно населен со Курди, на 3-ти јануари, беше воен конвој. Повеќе од 60 луѓе беа повредени во експлозијата.
Прокурдскиот член на парламентот, Ајсел Туглук -- која некогаш беше критикувана од страна на турските националисти како гласноговорник на терористичката Курдистанска работничка партија (ПКК) -- жестоко го осуди бомбашкиот напад и повика на политичко и демократско решение за курдскиот проблем.
„Имаме одговорност да ставиме крај на ова бескрајно насилство“, напиша Туглук во отвореното писмо, објавено во турските весници. „Имаме политички претставници во парламентот, значи имаме шанса за политичко решение. Какво е значењето на еден бомбашки напад, во центарот на градот, во една ваква чувствителна политичка клима?“ 
Туглук, поранешна копретседателка на Партијата за демократско општество (ДТП), истакна дека понатамошното насилство само ќе ја елиминира партијата од турската политичка сцена.
На крајот од минатата недела турскиот Уставен суд покрена судска постапка за укинување на ДТП поради нејзините наводни врски со ПКК и нејзината наводна политика против единството и територијалниот интегритет на земјата. ДТП постојано ги отфрла обвинувањата дека е контролирана од ПКК. Сепак, партијата не осуди ниту еден чин на насилство на групата и се воздржува да ја нарекува групата терористичка.
Сепак, бомбашкиот напад во Дијарбакир го зголеми притисокот врз партијата. Десетици прокурдски невладини организација во Дијарбакир протестираа поради нападот минатата недела. 
Безбедносните сили уапсија седум осомничени, меѓу кои и членот на ПКК Ердал Полат, кој ја призна својата улога во бомбашкиот напад. Полат, кој наводно се приклучил на групата пред шест години, рече дека нападот бил планиран како одговор на неодамнешните операции на Турција против базите на ПКК во северен Ирак.
Од декември 2007 година турскиот Генералштаб потврди дека се извршени воздушни напади против камповите на ПКК во северен Ирак со помош на американското разузнавање. 
Во четвртокот САД ја прогласија групата поврзана со ПКК, Курдистански соколи на слободата (ТАК), за терористичка група, поради што против истата беа воведени санкции за американско финансирање. Според американскиот Стејт департмент, ТАК е одговорна за повеќе терористички напади во Турција, кои резултираа со неколку жртви. 
„Со ова прогласување, САД ја потврдија својата посветеност на борбата против тероризмот во соработка со својот сојузник во НАТО, Турција“, рече портпаролот на Стејт департментот, Том Кејси.
