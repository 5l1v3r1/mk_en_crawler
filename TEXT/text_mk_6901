29/08/2012
Линда Карадаку за Southeast European Times во Приштинa -- 29.08.12
Косово преговара за договори со Германија, Албанија, Словенија и Италија, за соодветна екстрадиција на осудени криминалци, по успешното потпишување договори со Македонија, Турција, Швајцарија, Белгија и Ирска.
Договорите се дел од финалните преговори на Приштина за неколку билатерални договори во врска со кривичните прашања, и се значаен чекор напред за четири години старата држава, во развивањето на кривичната правда и програмите за ресоцијализација на осудениците, и целосно интегрирање во меѓународната заедница. 
Слични договори со Австрија, Чешка, Велика Британија и Северна Ирска и Белгија се ратификувани од парламентот -- тие беа потпишани од поранешна Југославија.
Арбер Гегај, генерален директор за меѓународна судска соработка во косовското Министерство за правда, изјави за SETimes дека 12 лица се екстрадирани во Косово од јануари, а 18 луѓе беа екстрадирани минатата година.
„Сите случаи на екстрадиција најпрво се претставуваат пред судските тела и ако едно лице биде осудено, тоа ќе биде испратено да отслужи затворска казна, а ако е во фаза на судско гонење, тогаш се спроведува кривична постапка против тоа лице“, рече Гегај.
Но, според Европската служба за надворешно дејствување, процедурата на екстрадиција не е автоматска. Постојат вградени заштитни механизми кои ги гарантираат дискреционите овластувања на судските власти да ја одбијат екстрадицијата.
Наметнатиот трансфер на лица во и од земја што не е членка на ЕУ е регулиран главно преку индивидуални договори за екстрадиција, кои земјите-членки ги постигнуваат со трета земја. 
Екстрадицијата меѓу две суверени држави има ограничувања. Државите обично не ги екстрадираат своите државјани, и екстрадицијата е можна само во случаи кога криминалот претставува сериозно кривично дело во двете држави -- државата што бара и државата од каде се бара -- и се нарекува принцип на двоен криминалитет.
Но, некои официјални претставници искажуваат загриженост.
„Косовските институции не покажуваат ефикасност во соочувањето со конкретното ниво на криминал во земјата. Масовниот трансфер на лица со криминална позадина, двојно ќе го зголеми нивото на криминал“, рече за SETimes Рамадан Иљази, коосновач на косовската невладина организација ФОЛ (Крени го гласот!).
Косовскиот адвокат Томе Гаши посочува на уште еден проблем, велејќи дека ресоцијализацијата на овие луѓе во Косово е тешка, бидејќи новата држава сé уште нема такви институции.
„Ресоцијализацијата не е тоа што се очекува од некој што бил осуден за кривични дела, тоа што се очекува е тој да ја отслужи казната за она што го направил“, рече Гаши за SETimes.
