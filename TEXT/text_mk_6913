27/07/2012
Игор Јовановиќ за Southeast European Times во Белград -- 27.07.12
По повеќе од два месеци од парламентарните избори, новата влада на Србија предводена од Српската напредна партија (СП) и Социјалистичката партија на Србија (СПС) беше избрана од парламентот во петокот (27-ми јули). 
Претставувајќи ја програмата на новата влада, новиот премиер Ивица Дачиќ -- поранешен портпарол на Слободан Милошевиќ -- рече дека нејзин приоритет ќе биде европската интеграција, продолжувањето на разговорите со Приштина, добрососедските односи и економскиот напредок.
Дачиќ ги отфрли тврдењата на медиумите дека постои опасност Србија да се врати во 1990-тите бидејќи државата е предводена од социјалистите и прогресивците, кои беа на власт со Милошевиќ. Тој рече дека Србија сака мир и стабилност во регионот и дека сите несогласувања ќе бидат решени на мирен начин, во духот на соработката.
„Ако тие велат дека зборот Балкан значи крв и мед, тогаш имаше доволно крв, време е да го вкусиме медот“, рече тој. „Србија нуди рака на помирување. Да не се занимаваме повеќе со минатото. Ајде да погледнеме во иднината.“
Тој, исто така, вети дека ќе се бори против криминалот и корупцијата, ќе се залага за социјална правда и понизок процент на невработеност, кој изнесува повеќе од 20 отсто.
Владата беше избрана со 142 наспрема 72 гласови во парламентот од 250 членови, по деветчасовна дебата.
Драгољуб Мичуновиќ, шеф на парламентарната група на ДП, рече дека програмата на новата влада е премногу амбициозна и дека истата нема капацитети за остварување на плановите. Тој ја нарече „список на убави желби и резултат на неспоиви концепти“.
„Немаме конкретен план предложен од владата како да се најдат средства за остварување на сето тоа“, изјави Мичуновиќ за новинарите.
Владимир Радомировиќ, од Центарот за стратешки алтернативи, изјави за SETimes дека програмата на Дачиќ е „многу амбициозна“ и дека ќе биде тешко да се оствари сето тоа во следните четири години.
„Првата грижа ќе биде како да се пополни буџетот и да се обезбеди редовна исплата на платите и пензиите. Исто така, сметам дека владата ќе има голем успех ако успее повторно да ја придобие довербата на граѓаните во државните институции“, рече тој.
Радомировиќ додаде дека нема причина регионот да се плаши од новата влада, која ја постави европската интеграција како свој приоритет.
„[Претседателот Томислав] Николиќ веќе ги подобри односите со Црна Гора, кои беа многу лоши за време на претходната влада. Исто така, има двајца бошњачки министри во новата влада, што претставува јасна порака до Босна и Херцеговина. Може да има конфликт во односите со Хрватска, но не е во интерес на Белград да предизвика такви односи“, рече тој.
Граѓаните имаат мешани реакции за новата влада.
Бобан Петровиќ, трговец од Белград, рече дека владата не влева многу доверба.
„Има премногу различни партии во владата и јас не мислам дека тие ќе останат долго заедно. Исто така, нема експерти што може да ја покренат државата, тие се главно веќе потрошени политичари“, рече тој.
Вера Даутовиќ, пак, смета дека работите ќе се подобрат.
„Луѓето во Српската напредна партија долго време чекаа да бидат во владата и мислам дека нема да ја пропуштат шансата да покажат дека се подобри од демократите. Сигурна сум дека работите барем малку ќе се подобрат за нас“, рече таа.
