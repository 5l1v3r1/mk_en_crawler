15/12/2009
Од Игор Јовановиќ за Southeast European Times во Белград -- 15/12/09
Додека Европа го славеше падот на Берлинскиот ѕид во ноември 1989 година, луѓето во поранешна Југославија имаа поразлично искуство. Во тоа време, Југославија се движеше кон неколкугодишните крвави конфликти кои, за Србија, завршија во октомври 2000 година со соборувањето на режимот на Слободан Милошевиќ.
„За граѓаните на поранешна Југославија, 1989 година, за жал, не беше година на славната револуција, која во суштина стави крај на бурниот и тоталитарен 20-ти век“, рече белградскиот историчар Чедомир Антиќ на конференцијата посветена на 20-годишнината од падот на Берлинскиот ѕид.
Пред да се распадне, Југославија беше најразвиена земја во Јужна и Источна Европа, за која сите велеа дека набргу ќе влезе во ЕУ. Дури по 20 години, некои поранешни југословенски републики се близу до таа цел.
Драматичните историски настани во Југославија резултираа со мало покривање на падот на Берлинскиот ѕид, така што јавноста не му придаде голема важност на настанот.
„Не знаеме ништо за последиците од падот на комунизмот, бидејќи почнаа да не заплискуваат бранови насилство и војни по падот на Берлинскиот ѕид“, вели професорот на Универзитетот во Белград Јован Теокаревиќ.
Во врска со ѕидот, српскиот претседател Борис Тадиќ рече дека најголемиот број светски водачи во тоа време имаа доволно мудрост да ги донесат вистинските одлуки.
„За жал, кога водачите на мојата земја за време на стара Југославија се соочија со слични предизвици, тие донесоа одлуки кои не втурнаа во длабока, мрачна долина од која, верувам, дури сега успеваме да излеземе“, рече Тадиќ. 
Најголем предизвик со кој се соочува актуелната српска влада е да го реконструира општеството „кое беше втурнато во амбисот на војната“ и да ја внесе Србија во ЕУ, рече тој.
„Целиот Западен Балкан ќе го сруши својот Берлински ѕид дури откако сите земји од регионот ќе станат полноправни членки на ЕУ, и процесот на обединување на Европа ќе биде завршен во тој историски момент“, рече Тадиќ.
По повод одбележувањето на 20-годишнината од овој историски момент во Берлин, серија настани, наречени Денови на Германија, беа организирани во Белград. Едниот, на централниот плоштад, беше поставување картонски ѕид, кој го изработи германскиот уметник Франк Ботлер, како симболичен приказ на Берлинскиот ѕид.
„Физичките ѕидови можеби ги нема, но ѕидови и понатаму има во главите на луѓето во сите сфери на животот“, објасни тој. Уметникот го избра Белград бидејќи е мултиетнички град и центар на Балканот. 
Картонскиот ѕид беше висок околу 3 метри и долг 14 метри. Истиот требаше да биде срушен симболично на 9-ти ноември, но беше уништен еден ден порано поради ветрот, еден од заштитните знаци на Белград.
