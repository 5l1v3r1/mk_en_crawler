20/10/2008
Од Наташа Радиќ за Southeast European Times во Загреб – 20/10/08
На почетокот од ноември, Европската комисија (ЕК) ќе објави нов извештај за напредокот на Хрватска. Во него ќе биде оценето дали земја постигнала напредок во спроведувањето на стандардите на ЕУ и дали преовладува позитивниот став во врска со интеграцијата. 
Хрватските власти велат дека овој извештај на ЕУ може да има големо значење за амбициозниот план на земјата за пристапување во блокот од 2010 година. Се очекува истиот да сигнализира дали Брисел се согласува со Загреб во врска со временскиот распоред или наместо тоа, смета дека има потреба за спроведување нови реформи.
Премиерот Иво Санадер не говореше во детали за своите очекувања, чувајќи ги коментарите додека не го прочита извештајот. Тој, сепак, рече дека очекува Брисел да ги признае постигнувањата на земјата во реформите. Хрватскиот преговарачки тим добро работи, а пратениците забрзано ја поставуваат новата законска структура, објасна Санадер. 
Премиерот го изјави ова за време на престојот во Ирска, каде што се состана со својот ирски колега, Брајан Коен. Санадер беше во Даблин за да утврди како ирското отфрлање на Лисабонската спогодба ќе влијае на процесот на интеграција на Хрватска. Тој се врати во Загреб изразувајќи оптимизам и истовремено потврди дека следниот извештај на ЕК ќе ја одреди пошироката рамка за понатамошните чекори на интеграција.
За време на билатералниот состанок со Санадер во септември, претседателот на ЕК, Жозе Мануел Баросо, рече дека Комисијата има намера да објави точни рокови за завршувањето на преговорите и да даде јасна листа услови. Хрватска досега отвори преговори за 21 поглавје од вкупно 33 што мора да бидат обработени и затворени до датумот на пристап. 
Сепак, трите главни проблеми -- корупцијата, задолжените бродоградилишта и недостатоците во системот на јавни набавки -- бараат решение што е можно побрзо. Во спротивно, надежите на Хрватска за брз влез во ЕУ може да исчезнат.
Од трите, главен приоритет е борбата против корупцијата. Досега судските реформи беа најслабата врска во реформскиот процес. Хрватските власти започнаа со решавањето на судската корупција, но нивните активности треба допрва да имаат резултати во проблематичните судови.
Второ, Хрватска мора да ги реструктуира своите огромни бродоградилишта, процес кој бара цврсти одлуки и, најверојатно, ќе создаде голема главоболка. Иако хронично во загуба, во нив работат толку многу луѓе што отпуштањата би можеле да предизвикаат социјални немири. 
Конечно, хрватскиот систем на јавни набавки не е доволно транспарентен и нуди многу можности за корупција. Поглавјето од преговорите во врска со ова не е сé уште отворено.
