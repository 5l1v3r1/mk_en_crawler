27/05/2010
(Различни бугарски медиумски извори -- 03/05/10 - 20/05/10; WAZ.Euobserver - 12/05/10)
Специјализиран суд за решавање на случаите на организиран криминал и корупција, особено оние кои вклучуваат официјални претставници од висок профил, се очекува да биде формиран во Бугарија за неколку месеци, во обид за забрзување на судските постапки. 
Системот на две нивоа, кој вклучува суд од прва инстанца за водење на судските постапки и еден од втора инстанца за решавање по жалбите, ќе биде со седиште во Софија и ќе има специјализирано обвинителство во свои рамки. Врховниот суд за казација ќе биде третата и последната инстанца за одлучување по случаите во рамките на надлежноста на специјализираниот суд.
Владејачката централно-десничарска партија Граѓаните за европски развој на Бугарија (ГЕРБ), наводно, планира да ги провлече потребните амандмани на Законот за судскиот систем на земјата и Законот за кривична постапка преку парламентот, пред летните одмори на пратениците. 
Идејата за специјализиран суд беше предложена од министерот за внатрешни работи, Цветан Цветанов, на крајот од април, по серијата полициски операции против групите на организиран криминал, во кои беа уапсени десетици осомничени. 
ГЕРБ, која победи на парламентарните избори во јули 2009 година со ветувањето дека ќе се бори неуморно против корупцијата и криминалот, исто така, отпочна со спроведување големи законски мерки набргу откако дојде на власт, заменувајќи ја претходната тричлена коалициска влада предводена од социјалистите.
Четворицата поранешни министри -- за социјални прашања, одбрана и двајца началници за земјоделство -- беа обвинети за злоупотреба на функцијата, и одреден број други истраги за сомнителни договори склучени од страна на владата на поранешниот премиер Сергеј Станишев се во тек.
Но, големото прашање сега е дали оние што извршиле сериозни кривични дела ќе ја добијат казната што ја заслужуваат. 
Според неодамнешното истражување на бугарскиот Врховен совет на адвокати (СВЦ), скоро 31.000 лице се осудени за различни кривични обвиненија во изминатите три години, при што само 39 од нив, или помалку од 0,5 отсто се прогласени виновни за вмешаност во организиран криминал. 
„Денес ние ги собираме плодовите на еден неспособен судски систем“, рече Цветанов на дискусиите на тркалезна маса во Софија на 3-ти мај. „Ако имавме ефикасно судство, сега немаше да дискутираме за потребата од воспоставување специјални судови.“
Но, неговиот предлог наиде на критики од страна на опозициската Бугарска социјалистичка партија и нејзиниот поранешен помал коалициски партнер, Движењето за правата и слободите, како и од страна на некои бугарски адвокати и групи за човекови права. 
Претседателката на СБЦ, Даниела Доковска, инсистираше на тоа дека проектот отвора пат за создавање два вида судови во Бугарија -- еден за општите судења и друг за случаите „што владата сака да ги добие со сите средства“.
Некои адвокати велат дека главната причина што некои кои работат во судскиот систем се противат на предлогот на Цветанов е таа што судиите ќе бидат назначувани во новиот суд по темелно испитување за да се осигури дека само луѓе со интегритет работат во истото.
Премиерот Бојко Борисов, кој беше главен секретар на Министерството за внатрешни работи од 2001 до 2005 година, честопати ги обвинуваше судиите во тоа време дека се премногу меки кон криминалците.
„Ние [полицијата] ги фаќаме, а тие ги ослободуваат“, велеше тој.
Меѓу оние кои ја поддржуваат идејата на Цветанов се генералниот обвинител Борис Велчев и шефот на Врховниот административен совет, Константин Пенчев, водачот на нациналистичката партија Атака, Волен Сидеров, и копретседателот на десничарската Сина коалиција, Иван Костов.
„Мора да имаме специјализиран суд“, рече Пенчев на разговорите на 3-ти мај, тврдејќи дека тоа не само што ќе помогне да се забрзаат судските постапки, туку ќе придонесе и за поефикасна борба против организираниот криминал и корупцијата во Бугарија. 
