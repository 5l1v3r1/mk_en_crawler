03/10/2012
Билјана Пекушиќ за Southeast European Times во Белград -- 03.10.12
Белградскиот Висок суд за воени злосторства во септември ги објави пресудите за 17 припадници на Ослободителната војска на Косово, кои беа обвинети за воени злосторства врз Србите во Гњилане во 1999 година.
Единаесет од обвинетите се осудени за силување и злоупотреба на двајца заштитени сведоци, додека судот ги отфрли обвиненијата за убиство на 47 цивили поради недоволно докази. Шестмина обвинети беа ослободени од сите точки на обвинението.
Пресудата во септември беше резултат на повтореното судења на т.н. Гњиланска група, откако Апелацискиот суд во Белград во декември минатата година ја поништи првата пресуда. 
На првото судење деветмина обвинети беа прогласени виновни за убиство на најмалку 32 цивили и беа осудени на вкупно 101 година затвор. Сега, на повторното судење, обвиненијата за убиство беа отфрлени.
„Тие беа ослободени од обвиненијата за убиство бидејќи докази немаше ни на првото судење“, рече заSETimesСоња Бисерко, директорка на Хелсиншкиот комитет за човекови права во Белград.
Таа додаде дека различните судски пресуди за истиот случај покажуваат дека Србија не е правна држава.
„Ова изгледа како обид [за поттикнување дијалог]“, рече Бисерко. „Но, тоа нема да влијае врз ниеден иден дијалог ако Србија не ја промени својата стратегија во решавањето на односите со Косово.“
Но, Бисерко рече дека неодамнешниот говор на српскиот претседател Томислав Николиќ на 67-мото Генерално собрание на ОН не покажува никаква промена во политиката на Србија која би им овозможила на двете земји да воспостават добри односи.
Според Душан Јањиќ, истражувач во Институтот за социјални студии во Белград, досега нема знаци за промена на пристапот на Србија во решавањето на проблемите со Косово.
„Србија навестува дека ќе соработува во дијалогот со Приштина, но не е реално да се очекуваат во блиска иднина значајни промени во политиката на актуелната влада во однос на Косово“, рече Јањиќ заSETimes.
Тој додаде дека настрана од промената на стратегијата, државата треба да престане да диктира стереотипи во кои косовските Албанци јавно се прикажуваат во негативно светло.
Дејан Павичевиќ, шеф на белградскиот тим за преговори меѓу Белград и Приштина, изјави за SETimes дека е неизвесно дали дијалогот ќе биде подигнат на политичко ниво.
„Ќе ги спроведеме сите договори постигнати досега, но ќе се обидеме тоа да биде на начин поволен за Белград“, додаде Павичевиќ. Тој смета дека стратегијата на Србија за дијалог со Приштина ќе биде наскоро подготвена и ќе се заснова на разговорите на Николиќ со претставниците на ЕУ.
Во српските медиуми Павичевиќ ги отфрли обвинувањата на Приштина дека Белград не спроведува делови од минатите договори. „Голем дел од спроведувањето е комплетиран или е во финалните фази“, рече тој.
Според Павичевиќ, одбивањето на Белград да ги спроведе договорените спогодби би водело до самоизолација и би й ја одзело на Србија секоја можност да се бори за луѓето во Косово и Метохија.
„Подобро е да се спроведе договореното, да се почитуваат обврските и, на сите фронтови, да се бориме да се направи што е можно помала штета, како за косовските граѓани, така и за интересите на Белград“, рече Павичевиќ за дневниот весник Блиц.
Тој изјави заSETimes дека Белград ќе формира техничка работна група која ќе се обиде да промени делови од договорите со Приштина, што се неповолни за српската страна.
Борислав Стефановиќ, поранешен шеф на белградскиот преговарачки тим во дијалогот со Приштина, изјави за SETimes дека новите српски власти немаат стратегија за разговорите со Приштина.
Но, според српската јавност отфрлањето на обвиненијата за убиство претставува обид на Србија за позитивен гест кон продолжувањето на дијалогот меѓу Белград и Приштина.
Гњиланската група беше уапсена во 2008 година во Прешево, јужна Србија.
