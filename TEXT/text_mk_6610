07/11/2011
Линда Крадаку за Southeast European Times во Приштина -- 07.11.11
Додека Косово се бори да го држи под контрола својот буџетски дефицит, аналитичарите и организациите за политиката продолжуваат да го свртуваат вниманието на она што тие го опишуваат како атмосфера на незадржливо лошо финансиско раководење.
„Косово има многу поволна [клима] за функционерите кои намерно или ненамерно влегуваат во јавните институции само за да се збогатат, со злоупотреба на јавните пари“, рече Мерита Мустафа од Косовскиот демократски институт (КДИ), локална контактна точка за Трансперенси интернешнал.
Според КДИ, слабите механизми на државна контрола се виновни за ова, заедно со недостатокот на интерес за реформи од страна на политичките водачи. 
Слична загриженост беше сигнализирана во најновиот извештај на косовскиот Генерален ревизор, Лаге Олофсон. 
Извештајот, објавен во август, а кој ја покрива фискалната година 2010, посочува дека постои „потреба за силна посветеност на централно ниво, доследност и координација, кога станува збор за трошењето на јавните пари“. 
„Корисниците на буџетот треба да добијат повеќе инструкции, примери од добрата практика и други форми на поддршка во рамките на овие области“, се додава во истиот. 
Според Мустафа, заклучоците на извештајот се чини дека претежно се игнорираат, со малку реакции од властите во Приштина. 
Тоа, рече таа, остава впечаток дека „дури и оние што се на високи позиции се и самите вклучени во злоупотреба и се рамнодушни на лошото раководење со даноците на граѓаните“. 
Косовскиот аналитичар Ибрахим Реџепи вели дека проблемот е што Генералниот ревизор нема извршна власт. Ниту пратениците, додаде тој, не можат многу да помогнат.
„На парламентот му недостасува механизам кој ќе ги принуди институциите или владата да направат подлабока проценка на заклучоците на ревизорот, да ги најдат оние што направиле грешки или ги прекршиле критериумите и да преземат конкретни мерки“, рече Реџепи за SETimes. 
Најголем број прекршувања се повторуваат со години и ги вклучуваат процедурите за јавни набавки, рече тој. 
Александар Лумези, главен обвинител во приштинскиот окружен суд, вети дека ќе ги испита заклучоците. „Ќе соработуваме со државното обвинителство и ако има елементи на кривични дела, тогаш ќе ги решаваме тие случаи“, рече Лумези во јули, според косовската информативна веб-страница Економисти.
Хасан Претени, шеф на косовската Антикорупциска агенција, рече дека конкретните точки од извештајот на Генералниот ревизор ќе бидат испитани од неговата агенција, особено сериозните прекршувања. 
„Има простор за координирано дејствување со останатите обвинителства [во окрузите]; многу е важно да немаме дуализам во истрагите“, рече Претени за локалните новинари. 
Медиумите објавија дека дефицитот во 2012 година може да достигне 160 милиони евра. Според дневниот весник Зери, владата предвиде буџет од 1.361.000.000 евра, но може да заврши со потрошени 1.520.000.000 евра. 
Сепак, одредени добри вести дојдоа од состанокот минатиот месец меѓу косовските владини претставници и Канцеларијата за врски на ЕК во Приштина. Владата објави дека косовскиот буџетски дефицит за 2011 година ќе биде помал од очекуваното.
„Комисијата го поздрави фактот дека реализацијата на буџетот во 2011 година се очекува да води до помал од првично планираниот буџетски дефицит од 3,4 отсто од БДП до крајот на годинава. Ова може да биде главно резултат на активирањето на резервните заштеди од 60 милиони за расходи, и некои дополнителни еднократни приходи“, објави ЕК.
