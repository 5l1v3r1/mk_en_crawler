03/03/2011
(Разни извори -- 26/01/11 - 03/03/11)
Владите на сите земји од Југоисточна Европа, освен Турција, директно или индиректно изразија поддршка за чекорите што ги презеде меѓународната заедница како одговор на неселективната употреба на сила против цивилните демонстранти во Либија на 15-ти февруари. 
Во вторникот (1-ви март) Генералното собрание на ОН од 192 членови ја суспендираше Либија од организацијата на Советот на човекови права (ХРЦ) поради насилната репресија на полковник Муамер Гадафи на мирните демонстранти кои бараа негова смена. Одлуката беше усвоена по препораките во врска со тоа, од страна на телото од 47 држави со седиште во Женева во петокот.
Говорејќи на тековната сесија на ХРЦ, македонскиот министер за надворешни работи, Антонио Милошоски, го пофали потегот, како и одлуката на Советот за итно испраќање независна анкетна комисија во Либија. Тој, исто така, искажа пофалби до Советот за безбедност на ОН за неговата „брза и едногласна одлука“ во саботата за воведување серија рестриктивни мерки против Либија.
Санкциите, вклучително и ембарго за оружјето, забрана за патување на Гадафи и 15 други негови блиски луѓе, како и замрзнување на имотот на либискиот водач и петмина членови на неговото семејство, беа поддржани од Босна и Херцеговина (БиХ), една од актуелните непостојани членки на Советот од 15 земји. 
Говорејќи на состанокот од саботата, Иван Барбалиќ, постојан претставник на БиХ во ОН, рече дека неговата делегација била шокирана од „неприфатливото ниво на насилство“ врз цивилите во Либија и повика на итно дејствување со цел да се стави крај на крвопролевањето во земјата.
Во обраќањето пред ХДЦ во Женева во вторникот, албанската заменик-министерка за надворешни работи, Едит Харџи, истакна дека народот во нејзината земја, која излезе од диктатура од скоро половина век пред само пред 20 години, бил целосно свесен за „целосното негирање на човековите права во Либија“. 
„Меѓународната заедница треба да преземе активна улога и не треба да дозволи кршењето на човековите права да стане случај во кој човештвото ќе зажали задоцнетите реакции“, истакна таа.
Црна Гора, исто така, изрази целосна поддршка за Советот за безбедност и одлуките на ХРЦ за Либија.
Кршењата на човековите права и „потиснувањето и употребата на сила врз цивилите“ од страна на режимот на Гадафи бара „итен и соодветен одговор од страна на меѓународната заедница“, рече Небојша Калуѓеровиќ, државен секретар на црногорското Министерство за надворешни работи, во вторникот во Женева.
Во понеделникот Бугарија, Кипар, Грција, Романија и други 23 земји-членки на ЕУ едногласно усвоија одлука, наметнувајќи уште поостри санкции врз режимот на Гадафи од оние објавени од Советот за безбедност изминатиот викенд. 
Србија во средата рече дека ја прекинува целата воена и економска соработка со Либија во согласност со резолуцијата на ОН. 
Изразувајќи загриженост во врска со ситуацијата, министерот за одбрана, Драган Шутановац, исто така, ги негираше обвинувањата дека припадниците на српската армија или пензиониран воен персонал биле вклучени во острите мерки на режимот на Гадафи врз демонстрантите.
„Ние не сме учествувале на никаков начин; ниту еден пилот или друг припадник на армијата не учествувал во активностите во Либија, особено не во воените активности таму“, истакна тој.
Министерот за труд, Расим Љајиќ, изјави за новинарите дека неговата држава ги осудува сите облици на кршења на човековите права, додавајќи дека српските власти ја нашле вистинската рамнотежа во врска со ова прашање.
Турција е единствената земја од Југоисточна Европа која изрази противење на санкциите на ОН врз Либија, при што премиерот Реџеп Тајип Ердоган тврдеше дека рестриктивните мерки ќе му наштетат повеќе на либискиот народ отколку на неговиот водач. 
Во меѓувреме, дрскиот Гадафи во средата јасно стави до знаење дека не планира да се повлече. Либискиот водач, кој ветува дека ќе се бори до последниот човек, повторно ја обвини Ал каеда дека стои зад немирите во земјата, велејќи дека милитантите на Осама бин Ладен им даваат на тинејџерите млеко и кафе појачани со „халуциногени таблети“. 
Високиот комесар на ОН за бегалци, Антонио Гутерес, во вторникот предупреди за ризикот од „голема хуманитарна катастрофа“ ако не се преземат мерки за евакуација на оние што се обидуваат да избегаат од насилството во Либија. 
Тој рече дека околу 90.000 луѓе, главно египетски и туниски имигрантски работници, влегле во Тунис од 20-ти февруари. Бројот на Либијците кои избегале од својата земја оттогаш изнесува повеќе од 3.500 луѓе, рече тој. 
