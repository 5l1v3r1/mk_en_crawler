08/11/2007
ПРИШТИНА, Косово, Србија -- Генералниот секретар на ОН, Бан Ки-Мун знае за аспирациите на водачите на косовските Албанци за добивање независност по 10-ти декември, изјави на прес-конференцијата во средата (7-ми ноември) во Приштина шефот на УНМИК Јоаким Рикер. Тој додаде дека УНМИК ја поддржува работата на меѓународната тројка што посредува со разговорите. Рикер ги повика меѓународните сили во Косово да бидат подготвени за каков било исход од разговорите за статусот, но не одговори на прашањето за тоа што тој или неговата администрација ќе сторат ако независноста на Косово биде прогласена до 10-ти декември. Наместо тоа, тој ги повика косовските Срби да учествуваат на парламентарните избори на 17-ти ноември, и покрај повиците од Белград за бојкот.
Во другите вести од средата, нова анкета на локалната косовска агенција Индекс покажа дека 75 отсто од луѓето во покраината го поддржуваат унилатералното прогласување независност. Бројката скока на 90 отсто ако САД и ЕУ го поддржат прогласувањето.
Исто така во средата, косовскиот преговарачки тим започна турнеја низ европските главни градови, барајќи поддршка за независноста на покраината. Прва станица на турнејата беше Португалија, која моментно претседава со ЕУ. (Данас - 08/11/07; Tелеграфи, РФЕ, РТК, Танјуг, Б92, РТС - 07/11/07)
