14/06/2006
(Светска банка -- 13/06/06 - 14/06/06)
Светската банка во вторникот (13-ти јуни) одобри заем во висина од 58,5 милиони американски долари за Романија, кој има за цел да й помогне на земјата во справувањето со потребите на некои од најранливите граѓани и да овозможи нејзин непречен пристап во ЕУ. 
Заемот ќе ги финансира активностите предвидени со Проектот за социјално вклучување (СИП), подготвен во рамките на новата Стратегија за партнерство на банката за Романија. Нејзиното спроведување ќе ги подобри животните услови и социјалното вклучување на некои од најобесправените групи на оваа балканска нација: ромската заедница, децата во високоризични услови, младите над 18 години што го напуштаат државниот систем на заштита, како и лицата со хендикеп. 
Овие групи се идентификувани како социјално ранливи во рамките на документот што Букурешт го потпиша со Европската комисија пред една година. Проектот, исто така, предвидува мерки за намалување на ризиците за жртвите на семејното насилство, на кои, исто така, им е потребна помош.
Ромите, кои сочинуваат околу 2,5 отсто од вкупно 22 милиони Романци, се една од најсиромашните групи во земјата и се особено изложени на ризик. Стапката на смртност кај оваа група е четирипати повисока од просечната национална стапка, се вели во соопштението на банката во врска со одобрувањето на заемот. 
Со само 13 отсто официјално вработени припадници на оваа заедница, скоро три четвртини од нив живеат во сиромаштија. Во целокупното население, околу 30 отсто од децата под 15-годишна возраст се сиромашни. Бројките на Светската банка, исто така, покажуваат дека 5.000 од романските институционализирани деца ги напуштаат домовите секоја година, кога ќе наполнат 18 години, иако тие немаат место за живеење, работа или социјално искуство. Системот за заштита на преку 400.000 регистрирани лица со хендикеп е субстандарден, вели банката.
Три министерства и две агенции ќе ги спроведуваат активностите планирани во рамките на четирите компоненти на СИП до 2010 година. 
Скоро четвртина од парите на СИП ќе бидат искористени за субвенции со цел да се помогнат малите инфраструктурни проекти и да се финансира создавањето на услуги на ниво на заедници во скоро 100 ромски населби. Покрај ова, на сиромашните ромски заедници ќе им се помогне во подготвувањето на проекти за помош на структурните фондови на ЕУ.
Овој проект, исто така, предвидува активности за зголемување на пристапот до предшколското образование за децата на возраст од 3 до 6 години, вклучувајќи ги и децата од обесправените групи, како што се Ромите. Помеѓу мерките кои ќе бидат поддржани во рамките на оваа компонента се и: обновата на единиците на образование во раното детство, изградбата и опремувањето на нови објекти во заедниците со висок процент Роми и обука на персоналот. 
Повеќе од половина од средствата ќе бидат насочени за помош на различните програми за социјална помош за лицата со хендикеп, младите во ризични услови и жртвите на домашното насилство. Конечно, еден милион американски долари од проектот ќе бидат обезбедени за една од агенциите за спроведување на проектот, Националната агенција за Ромите, и нејзините осум регионални ограноци. 
