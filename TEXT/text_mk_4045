01/08/2007
(AКИ, Бета, Economy.co.yu, српска влада, Балканска мрежа на истражувачко новинарство - 31/07/07)
Едногодишниот прекин на обновените разговори на Србија со ЕУ не го влоши ставот на Србите кон кандидатурата на нивната земја за влез во блокот од 27 земји, објави во вторникот (31-ви јули) висок претставник, наведувајќи ги резултатите на новата анкета, спонзорирана од владата. 
Во истражувањето, спроведено од страна на белградската Агенција за стратешки маркетинг минатиот месец, 69,3 отсто од 1.050 испитаници искажале поддршка за аспирациите на Србија за членство во ЕУ, што е намалување од 69,9 отсто во септември 2006 година. 
Брисел ги суспендираше разговорите за Договорот за стабилизација и асоцијација (ДСА) со Белград во мај 2006 година, наведувајќи ја како причина недоволната соработка со Меѓународниот кривичен трибунал за поранешна Југославија (МКТЈ). Процесот продолжи во јуни, по екстрадицијата во Хаг на бегалецот од босанските Срби, Здравко Толимир, и главната обвинителка на ОН за воени злосторства, Карла дел Понте, во коментарите што следеа изрази пофалби за обновената соработка на Србија. 
Но, ЕУ предупреди дека разговорите за ДСА ќе бидат заокружени само откако сите четворица преостанати бегалци што ги бара МКТЈ -- вклучувајќи го и поранешниот водач на босанските Срби Радован Караџиќ и неговиот воен командант Ратко Младиќ -- ќе бидат уапсени. 
Претставувајќи ги резултатите од анкетата на прес-конференцијата во вторникот во Белград, српскиот шеф на канцеларијата за интеграција на Србија во ЕУ, Тања Мишчевиќ, истакна дека 46 отсто од јавноста се со позитивен став кон Унијата, што е зголемување од 6 отсто од минатата година, додека само 20 отсто имале негативен став.
Противењето на јавноста на соработката на земјата со Хашкиот трибунал се намали за 3 отсто и сега изнесува 54 отсто, истакна таа. 
Околу 45 отсто од испитаниците рекле дека веруваат оти ЕУ й наметнува услови на Србија и бара таа да се откаже од Косово за да пристапи во блокот, рече Мишчевиќ. Околу 31 отсто сметаат дека Косово и евроатланската интеграција на Србија се „две наводно одвоени процеси, но дека покраината се наметнува како услов за пристапот во ЕУ“, рече таа. Само 24 отсто сметаат дека пристапот во ЕУ и решавањето на прашањето на статусот на Косово се сосема различни процеси. 
Според анкетата, 71 отсто од Србите веруваат дека Белград треба да ја продолжи соработката со ЕУ во случај Унијата да ја признае независноста на Косово, додека 29 отсто го поддржуваат заострувањето на дипломатските врски со блокот, објави белградската новинска агенција Бета. 
Скоро 50 отсто од испитаните ги припишале тешкотиите во процесот на пристап на Србија на „политиката на одредување услови и уцена“, со кои наводно се служи ЕУ. Според 20 отсто од испитаниците, проблемите се резултат на тоа што Србија не успеа да ги исполни своите меѓународни обврски, додека околу 14 отсто за нив ја обвинуваат „неспособноста на домашните политичари“ и 9,5 отсто менталитетот на српскиот народ. 
Околу 7 отсто од испитаниците ги поврзуваат тешкотиите на патот на Србија кон интеграцијата во ЕУ со сеопфатните реформи што мора да ги спроведе. Што се однесува до очекувањата за членство во ЕУ, 54 отсто од испитаниците истото го гледаат како пат кон подобра иднина на младите, додека за 45 отсто тоа значи повеќе можности за вработување. 
Повеќе од половина од испитаните стравуваат дека членството во ЕУ и проширувањето ќе имаат негативно влијание врз српските земјоделци, додека 47 отсто се загрижени за високите цени на процесот и 44 отсто за губењето на националната култура и идентитет. 
