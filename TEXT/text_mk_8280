18/01/2012
Мухамет Брајшори за Southeast European Times во Приштина -- 18.01.12
Косово и Црна Гора планираат да потпишат серија договори во областите на економијата, инфраструктурата, инвестициите и туризмот во обид за подобрување на регионалната соработка.
Косовскиот министер за надворешни работи, Енвер Хоџај, минатата недела ја посети Подгорица, на разговори околу плановите. 
„Регионалните инфраструктурни проекти, како што е железницата и автопатот, треба да ги унапредат односите меѓу земјите и да ја направат посигурна европската перспектива на регионот“, рече црногорскиот премиер Игор Лукшиќ по разговорите. 
Хоџај рече дека врските меѓу двете земји, како и со Македонија, се клучни за зајакнување на економиите на регионалните земји. 
Претседателот на македонскиот парламент, Трајко Велјановски, на 10-ти јануари ја посети Приштина, каде што рече дека односот на двете земји е позитивен. 
Македонскиот парламент неодамна усвои два договори со Косово -- декларација во која се препорачува Косово да биде признаено и ратификација за обележувањето на границата со Косово.
„Ова е знак за интензивната соработка меѓу нашите две земји. Со задоволство можам да кажам дека процедурите за ратификување на договорите и спогодбите меѓу земјите во областа на безбедноста, правдата, економијата и финансиите се интензивираа“, рече Велјановски за време на својата посета.
Косовските аналитичари велат дека е важно во првите недели од 2012 година Косово и неговите соседи да го одржат високото ниво на контакти, но тие се загрижени во врска со идните предизвици со кои земјата ќе се соочи. 
Иако договорот за обележувањето е ратификуван со Македонија, Црна Гора сé уште не го сторила тоа.
Директорот на приштинскиот Центар за проучување на конфликтите, Абдула Хасани, изјави за SETimes дека Косово ќе создаде демаркациона граница во 2012 година, што, според него, не би требало да ги наруши односите меѓу Косово и Македонија.
„Сакам да видам пример со Македонија во кој двете земји ја создаваат демаркацијата без проблеми. Но, во Црна Гора, се плашам дека некои групи може да го искористат овој процес на [демаркација] за свои сопствени политички причини“, рече Хасани.
Тој додаде дека процесот на обележување со Црна Гора има, исто така, повеќе предизвици поради етничките прашања.
„Гледаме дека вклучувањето на Црногорците во косовскиот устав и правата на Албанците во Црна Гора се наоѓаат на агендата на високото раководство веќе некое време, и изјавата на Хоџај го покажува тоа“, рече Хасани.
„Треба да се разгледа примерот со Македонија -- каде што Албанците се побројни отколку во Црна Гора, и каде што етничките прашања не станаа пречка за решавање на отворените прашања.“
Фатлум Садику, независен косовски коментатор за различни весници, изјави за SETimes дека соработката меѓу Косово, Македонија и Црна Гора треба да се интензивира.
„Прекуграничната соработка, која постои со децении поради културните, економските и семејните врски треба да биде во фокусот на [трите] влади.“
Садику вели дека практичните работи кои го прават полесен секојдневниот живот треба да се решат. 
„Создавањето слободна трговска зона преку границата ќе привлече повеќе инвестиции и ќе ја развие економијата. Многумина кои живеат во областите околу границата заминуваат [поради недостатокот на вработување и економски развој] во потрага по подобар живот“, рече за SETimes Албер Гаши, истражувач во Институтот за европска и турска политика во Приштина. 
Финансиските средства на ЕУ доделени за прекуграничната соработка треба подобро да се искористуваат, рече тој. 
„Ваквите проекти имаат за цел подготвување на пограничните области да бидат на исто ниво со економиите на нивните земји кога ќе пристапат во ЕУ, но во моментов не гледам дека ваквите проекти имаат долгорочно влијание врз населението што живее во пограничните области“, вели Гаши.
