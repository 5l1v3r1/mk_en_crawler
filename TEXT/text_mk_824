29/12/2006

Aлбанија и Tурција потпишаа билатерален Договор за слободна трговија (ДСТ) за време на посетата на турскиот министер за надворешна трговија Курсат Тузмен на Тирана. Според условите на договорот, царинските давачки ќе бидат целосно укинати за албанските индустриски производи извезувани во Турција, додека пак царинските давачки за одредени индустриски стоки увезувани од Турција во Албанија ќе бидат постепено укинати во период од пет години. Договорот, исто така, предвидува взаемни квоти за земјоделските производи, кои ќе бидат предмет на безцаринска трговија помеѓу двете земји. ДСТ ќе стапи на сила веднаш откако ќе биде ратификуван од страна на албанскиот и турскиот парламент.
*** 
Антимонополската агенцијата во Федерацијата БиХ (ФБиХ) соопшти дека го одобрила преземањето на фирмата Енергопетрол која тргува со гориво од страна на конзорциум составен од ИНА (Хрватска) и Мол (Унгарија). Конзорциумот добива 67 отсто од акциите на Енергопетрол. Владата на ФБиХ ќе задржи 22 отсто од акциите, додека пак 11 отсто и понатаму ќе поседуваат малите акционери. 
*** 
Романија ја откажа планираната приватизација на 69,9 отсто од романската Сејвингс Банка, бидејќи не е задоволна од условите понудени од кандидатите за купување, ОТП од Унгарија и Националната Банка на Грција. Според министерот за финансии Себастијан Владеску, кабинетот ќе се обиде да изврши реорганизација на банката во следните две години пред повторен обид за продажба.
*** 
Советот на Народна Банка на Македонија ја утврди монетарната политика за 2007-та година, предвидувајќи инфлација од 3 отсто. Стапката е речиси непроменета во однос на овогодинешниот просек од 3,2 отсто. Исто така, предвидено е годишно зголемување на банкарските кредити за приватниот сектор од 21 отсто.
*** 
Централната Банка на Србија (ЦБС) најави помалку рестриктивна монетарна политика за 2007-та година, наведувајќи успех во контролирањето на инфлацијата годинава. Според гувернерот на ЦБС Радован Јелашиќ, инфлацијата се одржа на 6,5 отсто, што е пониско од предвидената стапка од 9,3 отсто. За следната година, цел ќе биде таа да се одржи помеѓу 4 и 8 отсто, рече тој.
*** 
Како што се дознава, Tурција и Грузија се на работ на финализирање на преговорите за билатерален договор за набавка на турски природен гас. Како што се дознава, Грузија планира да купи 800 000 кубни метри природен гас -- речиси половина од нејзините потреби -- од Турција. 
(Разни извори – 22/12/06-29/12/07)
