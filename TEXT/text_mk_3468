18/01/2007
Од Недељко Нудовиќ за Southeast European Times во Подгорицa -- 18/01/07
Парламентарната комисија која работи на подготвувањето на новиот устав за Црна Гора конечно се состана во вторникот (16-ти јануари), откако членовите на опозицијата се согласија да учествуваат. Сепак, сé уште нема знак за широк консензус. 
Владејачките и опозициските партии не се согласуваат околу долгата листа прашања, вклучувајќи го и официјалниот јазик на земјата, дали Црнорците што живеат во странство треба да имаат право на гласање, како и тоа дали Црна Гора треба да се дефинира како цивилна држава или како „држава на нации“.
Владејачката Демократска партија на социјалистите (ДПС) сака уставот да забрани каква било иницијатива која би резултирала со повторно губење на државотворноста на Црна Гора, додека просрпската опозиција сака задржување на можноста за иден рефендум за повторно влегување во државна заедница со Србија.
„Владата се обидува да ја зацврсти сегашната ситуација, отфрлајќи ја можноста граѓаните да донесат друга одлука’, вели Велзар Калуѓеровиќ, висок претставник на Социјалистичката народна партија на Црна Гора (СНП). Неговата партија, исто така, бара право на глас за Црногорците кои живеат во Србија, од кои повеќето се спротивставија на раскинувањето на државната заедница. 
Владата, исто така, се соочува со отпор за тоа официјалниот јазик да се нарекува „црногорски“, повторно претежно од страна на просрпската опозиција. Истата тврди дека 63 отсто од граѓаните за време на пописот во 2003 година рекле дека говорат српски, додека само 26 отсто рекле дека говорат црногорски. 
Бошњачките партии, пак, сакаат промена на грбот и знамето, со цел да се вклучат елементи од исламската традиција.
„Ние не се согласуваме дека државните симболи треба да се дефинираат на начин кој нема да им дозволи на малцинствата да ги чувствуваат како свои. Некои симболи се иритирачки за нашата вера“, рече Кемал Пуришиќ, бошњачки пратеник. 
И покрај тоа што ДПС и Социјалдемократската партија (СДП) вршат притисок за тоа да се зачува „чисто цивилниот“ концепт и Црна Гора да остане заедница на суверени граѓани, бошњачките и српските пратеници велат дека новиот устав мора да ја дефинира Црна Гора како заедница на нации.
Тие велат дека уставот треба да ги вклучува Бошњаците и Србите како основачки нации на црногорската држава. ДПС, пак, вели дека ова би можело да доведе до обид за отцепување. 
Според законот, новиот устав ќе биде усвоен ако истиот добие двотретинско мнозинство гласови во парламентот. Ако добие само просто мнозинство -- кое го имаат владејачките партии -- истиот мора да биде потврден на референдум. 
„Потребна е широка согласност за уставот. Не можете да ја постигнете вашата цел ако новиот устав не претставува производ на политичките сили, невладините организации и граѓаните“, рече Карло Туори, правен експерт од Венецијанската комисија на Советот на Европа (СоЕ). 
Црна Гора се залага за влез во СоЕ, но најпрво мора да го реши ќор-сокакот во врска со уставот. 
Според извештајот од средата во подгоричкиот весник <i>Вијести</i> СоЕ бара Црна Гора да биде „дефинирана како граѓанска држава и да обезбеди легислатива со која ќе се гарантира цивилна контрола врз вооружените и безбедносните сили“, како и зајакнување на судската независност. 
Политичкиот аналитичар Милош Бесиќ вели дека очекува на крајот да биде постигнат консензус, но можеби ќе биде потребен и одреден степен на интервенција на ЕУ. „Постои можност некои европски инситуции да применат некаков вид посредство според принципот на наметнат компромис. Некој вид латентна интервенција можно е да произлезе во текот на преговорите“, рече тој. 
