17/10/2008
САРАЕВО, Босна и Херцеговина (БиХ) -- Двајца клучни босански политичари -- Сулејман Тихиќ, водачот на најголемата бошњачка партија, Партијата за демократска акција (СДА), и Драган Човиќ, водачот на најголемата хрватска партија, Хрватската демократска заедница (ХДЗ) -- повикаа на реструктуирање на владата на Федерацијата на Босна и Херцеговина (ФБиХ), објавија медиумите во четвртокот (16-ти октомври). Тихиќ рече дека владата е неефикасна и дека замената на некои министри и реструктуирањето на некои министерства ќе помогне да се подобрат нејзините резултати. Тој додаде дека претседателството на БиХ ќе свика состанок на водачите на париите во владејачката коалиција за 15 дена и дека ќе го додаде и ова прашање на дневниот ред.
Човиќ, од своја страна, посочи дека СДА и ХДЗ, како победници на неодамнешните локални избори, треба да имаат поголема застапеност во парламентот. Партијата за Босна и Херцеговина (СБиХ), моментно најсилна партија во владата, но исто така и најголем губитник на локалните избори на 5-ти октомври, вели дека нема потреба да се менува владата.
Во другите вести од четвртокот, владата на Република Српска (РС) го прогласи холандскиот амбасадор во БиХ, Карел Воскулер, за „персона нон грата“ во РС. Овој потег беше одговор на интервјуто што Воскулер го даде за весникот „Дневни аваз“, во кое рече дека премиерот на РС Милорад Додик е полош и од белорускиот диктарот Александар Лукашенк“. Амбасадорот „ја премина линијата не само на прифатливото дипломатско однесување, туку и на добрите манири“, според соопштението на владата на РС. (Дневни аваз, Независне новине, РТРС, Фена, РФЕ, Б92, Фонет, АФП - 16/10/08)
