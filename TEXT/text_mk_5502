11/06/2010
Од Ерол Измирли за Southeast European Times -- 11/06/10 
Турција му се приклучи на Бразил во средата (9-ти јуни) во спротивставувањето на резолуцијата 1929 на Советот за безбедност, која воведува нови санкции против Иран поради неговата нуклеарна програма. Двете земји неодамна потпишаа договор за нуклеарна размена со режимот во Техеран, и се чини дека се обидуваат да ја одржат во тој правец својата дипломатска иницијатива. 
„Ја поддржавме идејата за решавање на иранското прашање со дипломатија од почетокот [на нуклеарната расправија], и во тој правец, гласавме против во Советот за безбедност во средата“, рече премиерот Реџеп Тајип Ердоган во четвртокот.
Дванаесет други членки на Советот за безбедност гласаа за санкциите, додека една -- Либан -- апстинираше. 
Ердоган говореше по телефон со американскиот претседател Барак Обама неколку часа пред да се одржи гласањето, информирајќи го за одлуката на Анкара да се спротивстави на резолуцијата. Тој, исто така, реши да испрати висока делегација во Вашингтон на 14-ти јуни. 
„Гласањето „против“ на Турција не беше против Соединетите Држави“, весникот Хуријет го цитираше Мехмет Јегин, од анкарската Меѓународна организација за истражувачки студии. „Турција мораше да застане зад договорот што го склучи како услов за водење конзистентна политика.“
Сепак, додаде тој, одлуката „сигурно ќе има цена“. 
„Нема да го кријам фактот дека сме разочарани од гласањето денес“, рече американскиот потсекретар за политички прашања, Бил Брнс, на прес-конференцијата во средата, на која го рекапитулираше расположението во Вашингтон. 
Обама, за време на посетата на Анкара во 2009 година, ги опиша врските меѓу неговата земја и Турција како пример за партнерство. Но, двете земји не се согласуваат околу справувањето со иранската нуклеарна закана. Вашингтон -- заедно со членките на Виенската група Франција и Русија -- велат дека договорот за размена, за кој преговараа Турција и Бразил, не е доволен да ја смири загриженоста. 
Турција, која дели граница со Иран, има значителни економски интереси во таа земја. Околу 15 отсто од турскиот природен гас го снабдува Иран и обемот на трговијата меѓу двете земји достигна 10 милијарди американски долари. 
Анкара вели дека санкциите ја сопираат трговијата, и со тоа влијаат на турската економија. „Трговската размена на Турција и Иран ... може да се зголеми на 30 милијарди американски долари ако се укинат санкциите“, рече министерот за надворешни работи, Ахмет Давутоглу, во интервју за Канал24 доцна во средата. 
И покрај ова, дипломатските извори во Турција велат дека земјата ќе ги спроведува резолуциите на Советот за безбедност на ОН, особено со оглед на нејзиниот актуелен статус на непостојана членка на Советот.
Последните санкции додаваат 40 претпријатија и еден поединец на листата на оние што се предмет на замрзнување на имотот, вклучително и 15 што се контролирани или дејствуваат во име на иранската Револуционерна гарда. 
Истите ги повикуваат земјите да соработуваат во инспекциите на бродовите што се осомничени за пренесување забранет товар, и ги повикуваат да ги блокираат финансиските трансакции ако има разумна основа да се верува дека активностите можат да придонесат за иранските нуклеарни активности. 
