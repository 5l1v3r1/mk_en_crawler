07/02/2013
Светла Димитрова за Southeast European Times во Софија -- 07.02.13
Сознанијата од истрагата за самоубиствениот бомбашки напад на бугарскиот аеродром во Бургас минатиот јули – во која Бугарија ја посочи либанската милитантна група Хезболах – го зголемија притисокот врз ЕУ да ја прогласи организацијата за терористичка група. 
Во средата (6-ти јануари), според Ројтерс, министрите за надворешни работи на ЕУ објавија изјава во која се вели дека ќе го разгледаат тој потег.
„Во моментов Хезболах не се наоѓа на листата на терористички организации во ЕУ и земјите-членки ќе разгледаат неколку опции. Ова е една од нив, но не единствената“, изјави за новинарите Маја Кочијанчиќ, портпаролка на ЕУ.
Но, Гилс де Керчове, висок функционер за борба против тероризмот, изјави за белгиска новинска агенција дека да се биде зад терористички напад, не резултира автоматски со терористичка назнака.
„Не треба да се земе предвид само правниот услов, туку и политичката проценка на контекстот и временската рамка“, рече де Керчове.
Министрите треба да се состанат на 18-ти февруари, и можно е да се дискутира околу ова прашање.
Оваа информација предизвика реакција од страна на американскиот Стејт департмент, кој ја пофали Бугарија „за нејзината темелна и професионална истрага“ за бомбашкиот напад.
„Сознанието е јасно и недвосмислено: либанскиот Хезболах е одговорен за овој смртоносен напад на европска почва“, рече во вторникот американскиот државен секретар, Џон Кери. „Го осудуваме Хезболах на најостар можен начин за нападот кој има неверојатни сличности со други нарушени заговори минатата година.“
Кери ја повика ЕУ и земјите од целиот свет „да преземат итни дејства и остри мерки против Хезболах“.
„Мора да испратиме недвосмислена порака до оваа терористичка група дека повеќе не може да се вклучува во подли дејства без да биде казнета“, рече тој.
Петмина израелски туристи и еден бугарски државјанин загинаа при нападот на аеродромот во близина на бугарскиот црноморски пристанишен и туристички град Бургас на 18-ти јули 2012 година. Други 30-мина, претежно Израелци, беа повредени во експлозијата, при која загина и осомничениот бомбаш-самоубиец.
„Имаме податоци за финансирањето и вмешаноста на Хезболах“ во инцидентот, изјави за новинарите во вторникот министерот за внатрешни работи, Цветан Цветанов. Тој рече дека додека не се идентификуваат организаторите на нападот, истрагата ќе продолжи.
Во нападот биле вклучени три лица, рече Цветанов.
„Она што може да се потврди како сигурна претпоставка е дека [тие] му припаѓале на военото крило на Хезболах“, рече тој.
Претставниците на политичките партии се согласуваат со потребата истрагата да продолжи.
„Направено е многу. Порано или подоцна, вистината ќе се дознае“, изјави за новинарите Јордан Бакалов, пратеник на десничарскиот Сојуз на демократските сили.
