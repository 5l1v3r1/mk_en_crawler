24/08/2006
(Б92 -- 14/08/06; Б92, Ројтерс, financial.de -- 10/08/06)
Германското фармацевтско претпријатие за генерички лекови „Стада“ купи 98 отсто од српското фармацевтско претпријатие „Хемофарм“ претходно овој месец, за цена од 475 милиони евра. Германското претпријатие плати 147,97 евра по акција за претпријатието со седиште во Вршац, Србија, -- и купи 3,3 милиони акции. 
Според овој договор, „Стада“ мора да ги купи преостанатите 2 отсто од акциите на ова српско претпријатие за иста цена, кога ќе бидат ставени на располагање. Купувањето е најголема досегашна инвестиција на „Стада“ -- како и најголема инвестиција во Србија, со исклучок на неодамнешната продажба од 1,5 милијарди евра на Моби63 и купувањето на тутунското претпријатие од Ниш во 2004 година. 
Непосредно пред купувањето, „Стада“ објави дека во првата половина од годината, нето-приходите се зголемиле за 33 отсто -- на 42 милиони евра, и дека претпријатието очекува посилен раст во иднина. „Ние сме задоволни од стапката на зголемување на продажбата на групата и нето-приходите во првата половина од 2006 година. Тие претставуваат јасен сигнал дека „Стада“, благодарение на доброто стратешко и оперативно позиционирање, може да го претвори потенцијалот за структурен раст на пазарите во сопствен раст. И купувањето што е моментно во тек на српскиот „Хемофарм“ создава дополнителни можности за нас“, изјави извршниот директор на „Стада“ за financial.de. 
Во 2005 година „Хемофарм“ учествуваше со 47,7 отсто во продажбата на српскиот фармацевтски пазар, стекнувајќи 235 милиони евра во тој процес. Претпријатието има фабрики во Русија и Кина -- што й дава на „Стада“ пристап и на источните пазари. 
Според претходните најави од „Стада“, акциите на „Хемофарм“ ќе бидат повлечени од Белградската берза и ќе бидат ставени на Франкфуртската берза. Малите акционери во „Хемофарм“ поседуваа 35 отсто од акциите во претпријатието, додека остатокот припаѓаше на инвестициски фондови и брокери. Менаџметот на „Хемофарм“ поседуваше 11 отсто од вкупните акции. 
Продажбата на акции канализираше околу 70 милиони евра во Вршац -- со вкупно население од 40.000 во северната српска покраина Војводина -- преку продажбата на акциите. Менаџментот на „Хемофарм“, кој треба да остане најмалку три години, организираше програми на локалната телевизија со цел да ги советува граѓаните на Вршац како да управуваат со нивната неочекувана добивка. „Не инвестирајте во недвижен имот и автомобили веднаш, почекајте да се формираат инвестиционите фондови следната година и вложете ги парите во нив“, предупреди генералниот менаџер на „Хемофарм“, Миодраг Бабиќ, кој стекна 10 милиони евра со продажба на своите акции. 
Во моментов вредноста на динарот наспрема еврото е висока -- 78 динари за евро. Сепак, голем број економисти и трговци во Србија се претпазливи -- и сметаат дека ова не е тренд. Многумина велат дека продажбата на „Моби63“ и „Хемофарм“ се оние кои го зајакнаа динарот -- и тие очекуваат тој повторно да падне на вообичаеното ниво од 88 до 89 динари за евро.
Увозниците не ги променија своите цени и водат сметка за предвидувањата на српските банки дека еврото повторно ќе се качи -- уште на почетокот од следниот месец. „Ние ги следиме стапките. Со оглед на тоа што ја продаваме нашата стока со одложено плаќање од 60 до 90 дена, она што сега го продаваме ќе биде платено во ноември. Цените остануваат исти, со оглед на тоа што банките велат дека еврото повторно ќе се качи“, изјави извор на весникот Политика за белградски Б92. 
