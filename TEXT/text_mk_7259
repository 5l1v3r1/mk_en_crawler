09/10/2012
Игор Јовановиќ за Southeast European Times во Белград -- 09.10.12
Српскиот парламент во понеделникот (8-ми октомври) му го одзеде имунитетот на поранешниот министер во владата Оливер Дулиќ, поради истрагата за корупција, која тој и неговите колеги од Демократската партија ја нарекуваат „политички прогон“. 
Дулиќ, кој ја изгуби својата позиција во владата кога на власт дојде Социјалистичката партија, е под истрага за наводно пречекорување на надлежностите во врска со тендер и фаворизирање на словенечкото претпријатие Нуба Инвест за поставувањето оптички кабли на државните патишта.
Случајот Нуба, кој датира од 2009 година, беше детектиран од владиниот Антикорупциски совет, кој посочи дека словенечкото претпријатие било избрано надвор од процедурата, без оглед што имало само еден вработен во тоа време и без оглед на фактот што претпријатието за патишта Путеви Србије ја отфрлило понудата, прогласувајќи го за недоволно квалификувано како претпријатие кое претходно не работело во телекомуникацискиот сектор.
Полицијата се обиде да го уапси Дулиќ во саботата, но тој се повика на пратеничкиот имунитет. Неговиот поранешен помошник Небојша Јаниќ и Зоран Дробњак, генерален менаџер на Путеви Србије за време на мандатот на Дулиќ на функцијата, беа приведени за сослушување. Дулиќ подоцна рече дека го искористил својот имунитет само за да си купи време да им се обрати на медиумите. Потоа тој отиде во полицијата, каде што му беше кажано дека нема да биде сослушан додека српскиот парламент не му го одземе имунитетот, што и се случи во понеделникот.
Миљко Радисављевиќ, специјален обвинител за организиран криминал, изјави за новинарите дека случајот е процесуиран од март, врз основа на кривичниот извештај поднесен од Антикорупцискиот совет. Тој рече дека имало сомневање оти операцијата, исто така, била штетна и за некои претпријатија во локалната самоуправа, кои служат како канали за пополнување на општинските буџети. Српската државна телевизија РТС објави дека се работи за милионски суми.
Но, Дулиќ ги отфрли обвинувањата дека прекршил закон и изјави за SETimes дека случајот против него претставува „политички прогон, а не борба против корупцијата“.
Тој рече дека случајот бил веќе испитан во 2010 година од јавното обвинителство, кое не нашло никакви прекршувања на законот и ја известило владата. Дулиќ додаде дека случајот против него бил покренат од влијателен бизнисмен кој има проблем со законите и одлуките што ги донесол тој како министер. 
Но, јавното обвинителство објави дека го процесуирало случајот врз основа на документите што постоеле во тоа време и дека немало увид во сите документи за случајот Дулиќ во 2010 година.
Александар Вучиќ, првиот вицепремиер, исто така ги отфрли обвинувањата на Дулиќ и неговата партија дека ова е политичка пресметка.
„Очекував и реков дека моите колеги и јас ќе бидеме цели на најжестоки напади и глупости за политички прогон. Сакам да ги информирам граѓаните на Србија дека ова е само почеток. Борбата не може да се запре, промените не можат да се запрат“, им рече Вучиќ на новинарите.
Премиерот Ивица Дачиќ ги негираше тврдењата за политички прогон, велејќи дека случајот бил отпочнат кога обвинителството дошло до нови податоци. Тој рече дека истрагата започнала во март, за време на мандатот на претходната влада, во која тој, исто така, ја водел полицијата.
Немања Ненадиќ од Трансперенси Србија рече дека случајот изгледа сомнително, како и дека обвинителите отпочнуваат одредени случаи дури откако ќе добијат одобрение од политичарите.
„Овој случај е познат со години, а обвинителството реагира дури сега“, рече Ненадиќ заSETimes.
