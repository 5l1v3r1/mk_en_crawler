28/08/2006
Од Ѓорѓи Митев-Шантек за Southeast European Times -- 28/08/06
Дунав, најмистериозната река во Европа, поврзува над 80 милиони луѓе во осум земји. Била сведок на процутот и падот на многу империи, а во нејзина близина можат да се најдат богатства од некои од најстарите цивилизации во светот. Иако нејзиниот западен дел е популарен, балканскиот дел на оваа река исто така има потенцијал за туризам, кој во значителна мера останува неискористен. Владите и туристичката индустрија во регионот се надеваат да го променат тоа.
„Мора многу да се работи, но со помош и визија на владата [тоа може да се направи]," изјави за Southeast European Times Михајло Тодиќ, директор на една туристичка агенција во Белград. 
Агенцијата на Тодиќ, Оскар Турс, организира крстарења со брод со застанување во Белград. Патниците главно се повозрасни лица бидејќи „младите немаат пари или време“, објаснува Тодиќ.
Вообичаено, овие посетители поминуваат најмногу ден и половина за да ја видат тврдината во Белград, гробот на Тито, резиденцијата на династијата Караѓорѓевиќ во Опленац и манастирите во Фрушка Гора. Исто така, може да се види и поновата историја на градот: урнатините од генералниот штаб на Југословенската армија и министерството за одбрана се неодминливи.
„Туристите се воодушевени од градот, како и од Белграѓаните, посебно од убавите жени“, вели Томиќ. „Тие очекуваат запуштен и разурнат град, а пред нив е модерна, динамична метропола полна со пријателски расположени луѓе кои зборуваат странски јазици“.
Делот од реката Дунав кој се протега во Западна Европа веќе со години претставува врвна дестинација за крстарење. Со една третина од пазарот на крстарења со брод, тој го надминува величествениот Нил во поглед на популарноста. Бројот на луѓе кои тргнуваат од Пасау во Германија -- главно место за поаѓање -- пред долго време надминуваше 130.000 луѓе во сезона. Цените се движат од 1340 до 3760 евра за десетдневно крстарење, до 4.200 евра за тринеделно крстарење од Пасау или Амстердам по течението до Констанца.
Но, засега југоисточниот дел на Дунав ужива само мал дел од добивките. Овој регион, исто така, има многу да понуди -- природна убавина, археолошки ископини, средновековни манастири и барокна архитектура во градовите. Во исто време, плаќа за децениите на запуштеност. Не може да се очекува компаниите за крстосување да фаворизираат дел од светот каде што нема дури ни доволно пристаништа.
Хрватска има само две пристаништа -- во Вуковар и Осиек (на реката Драва). Недостигаат кампови и хотелски капацитет. Србија има повеќе од 30 мали пристаништа, но само шест имаат камп и ресторан. Овие земји едноставно ја немаат потребната инфраструктура за да ги привлечат дури и помалите бродови за крстосување, а камоли големите патнички бродови со пет ѕвезди.
Ова е загуба не само за балканските економии, туку и за туристите. На пример, оние кои сакаат да ја посетат Бенедиктинската Опатија во Мелк, Австрија, стара 900 години, секако би уживале и во Света Гора во Србија, со своите 16 манастири. Туристите, исто така, ја пропуштаат недопрената убавина на националниот парк Копачки Рит во Славонија, Хрватска, каде што би можеле да вкусат и локални специјалитети како што се куленот, колбас со вкус на пиперка и рибина чорба.
Од Сомбор, може да се премине Дунав во близина на тврдината Петроварадин, уште позната и како Гибралтар на Дунав, и да се види фасцинантната клисура Железна Порта, најголемиот речен гребен во Европа. Оние кои ја сакаат историјата не смеат да го пропуштат Русе во Бугарија, каде древните камени куќи, надвиснати една над друга, се држат на стрмниот речен брег. Исто така, не смее да се пропушти Букурешт, „Париз на Истокот“, каде се наоѓа огромниот мегаломански „Народен дом“ на Николај Чаушеску. 
Љубителите на природата ќе уживаат во делтата на Дунав и нејзините живописни пејсажи и уникатниот екосистем, дом на над 300 вида на птици и 100 вида на риби. Таа, исто така, е последен европски дом на пеликанот. Туристите кои трагаат по нови дестинации и балканските економии кои имаат потреба од туристички приходи -- се чини дека се идеален пар. Со поголем развој, подобри услуги и ефикасни промотивни кампањи, еден ден визијата би можела да стане реалност.
