02/01/2013
Енди Дабилис и Менексе Токјај за Southeast European Times во Атина и Истанбул--02.01.13
Откако Грција ја заврши својата 10,5-километарска ограда на својата граница со Турција, во обид за одвраќање на брановите илегални имигранти, мал преполн брод со Ирачани кои бегаа од својата земја, потона на 15-ти декември покрај островот Лезбос, во близина на Турција, при што 20 лица се удавија.
Ова ја покажа маката на имигрантите кои се обидуваат да стигнат до ЕУ преку нејзината најјужна членка, додека Грција се обидува да се справи со приливот на имигранти по копно и по море.
Грчките власти се надеваат дека 4-метри високата ограда од бодликава жица долж реката Еврос која чинеше повеќе од 3 милиони евра, ќе ги држи понастрана.
Скоро 100.000 имигранти беа уапсени во обид да ја преминат границата од Турција во 2011 година и Грција стравува дека судирот во Сирија ќе ја направи границата долга 201 километар попримамлива. Ѕидот има за цел да го блокира малиот дел сува земја меѓу двете држави, но имигрантите се обидуваат да ја препливаат реката Еврос, при што некои се дават, а други стануваат жртви на хипотермија.
Десетици илјадници имигранти без документи преминуваа во Грција од Турција, но ѕидот и тројното зголемување на граничната полиција на грчката страна, го намали тој број од 300 на ден на 10-15 месечно, според Лекари без граници.
Додека оградата, дури и во изградба, ги намали доаѓањата на илегалните имигранти по копно за 95 отсто, нивниот број се зголеми по море и грчките острови во Егејското Море.
Во првите седум месеци од 2012 година полицијата и крајбрежната стража на островите објавија дека се уапсени 102 имигранти без документи, додека 1.536 беа фатени во следните три месеци.
Јоанис Н. Григориадис, политиколог на анкарскиот Универзитет Билкент, рече дека практичниот ефект од оградата ќе биде минимален во ограничувањето на нелегалната имиграција, бидејќи бегалците и барателите на азил ќе ги користат другите точки на премин.
„Од друга страна, сметам дека грчката загриженост за одбивањето од страна на Турција да соработува на спроведувањето на Договорот за реадмисија е легитимна. Турција мора да направи повеќе за спречување на брановите нелегална миграција кон Грција“, рече Григориадис за SETimes.
Покрај доаѓањето на околу 180.000 регистрирани и нерегистрирани сириски бегалци, Турција претставува и крајна и транзитна точка за десетици илјадници имигранти кои се надеваат дека ќе стигнат до Европа за да избегаат од сиромаштијата во Централна Азија, Блискиот Исток и Африка.
Во неможност да добијат бегалски или азилантски статус во Турција поради резервираноста на земјата во однос на примањето на неевропски бегалци, имигрантите во Турција кои се регистрираат, мора да поминат низ долг и несигурен процес преку ОН, кој трае четири до пет години.
Наместо тоа, повеќето преминуваат во Грција.
Околу 55.000 нелегални имигранти се прикрадија во префектурата Еврос од соседна Турција минатата година и некои грчки функционери и понатаму се лутат на, како што сметаат, неподготвеноста на Турција да направи повеќе за да ги запре.
Стратос Јоргулас, професор по социологија на Универзитетот на Егејот во Лезбос, изјави за SETimes дека оградата нема да ги спречи имигрантите да стигнат до Грција.
„Секој ден во изминатите шест месеци повеќе од 20 луѓе ја преминуваат поморската граница. Ако не се удават, тие остануваат во некои места тука без никаква помош од грчката влада. Многумина од нас се обидуваат да им дадат облека“, рече тој.
Многумина, додава тој, се баратели на азил кои доаѓаат во земја каде што азил им се дава само на 10.000 апликанти, а голем број организации -- сега и Амнести интернешнал, која ја критикуваше тековната чистка на имигранти и условите во кои тие се држат -- ја критикуваат имигрантската политика на Грција.
„Непочитувањето од страна на Грција на правата на имигрантите и барателите на азил добива димензии на хуманитарна криза“, рече Џон Далхузен, програмски директор за Европа и Централна Азија во Амнести интернешнал.
„Во услови на постојан миграциски притисок, длабока економска криза и зголемено ксенофобично чувство, Грција се покажа неспособна да обезбеди најелементарни услови на безбедност и заштита на илјадници баратели на азил и имигранти кои доаѓаат секоја година“, додаде тој.
Грчкиот проблем уште повеќе го влошува растот на неонацистичката партија Златна зора, која се обвинува за напади врз имигрантите. Иако партијата ги негира обвинувањата, истата признава дека сака сите нелегални имигранти да се истераат од земјата. Премиерот Антонис Самарас, исто така, рече дека сака Грција да се ослободи од странците кои незаконски престојуваат во земјата.
Но, Амнести вели дека другите европски земји ја делат „одговорноста за процесуирањето на барањата за азил и ги поддржуваат барателите на азил рамноправно меѓу земјите-членки“. Организацијата вели дека во некои случаи, грчките власти, исто така, ги враќаат имигрантите што ја преминуваат границата од Турција, вклучително и со дупнување на гумениот чамец со кој тие пловеле.
Кети Кехајојлу, претставничка за информирање во атинската канцеларија на УНХЦР, рече дека тоа е дилема за Грција. „Земјите имаат право на заштита на своите граници, но [оградата] ги тера луѓето да одат по поопасни правци“, рече таа за SETimes.
„Грција го носи товарот“, признава таа, но додава дека „Имиграцијата долго време беше оставена без регулиран статус и тоа создаде многу реперкусии. Барателите на азил, особено децата, не треба да се притвораат.“
Турските власти немаа официјален коментар за завршувањето на оградата, но скоро пред една година турскиот премиер Реџеп Тајип Ердоган го минимизираше политичкото значење на ѕидот.
„Погрешно е на ова да се гледа како на ѕид; тоа е само бариера. Ние целосно си веруваме едни на други“, рече тој.
Пирил Еркобан, директорка на турското Здружение за солидарност со бегалците, рече дека оградата не е решение за луѓето што сакаат да избегаат од сиромаштијата и суровоста во нивните татковини. 
„Ако се градат пречки, ако се градат огради, ќе се најдат други начини“, рече Еркобан за SETimes. „Сé додека луѓето чувствуваат потреба за бегство, тие ќе најдат поскапи и поризични решенија.“
Оградата, вели таа, само ќе ги турне илегалните имигранти кон други дестинации, како што се егејските и бугарските граници, кои исто така не се чувани.
