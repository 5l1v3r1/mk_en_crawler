17/01/2005
(ХИНА, ФТ, Гардијан, Њујорк тајмс, ББС - 17/01/05; АП, Ројтерс, АФП, СНН, ВОА - 16/01/05)
Хрватскиот претседател Стипе Месиќ доби втор петгодишен мандат на оваа функција, по победата против кандидатката на владејачката конзервативна партија Хрватската демократска заедница (ХДЗ), Јадранка Косор, во вториот круг од изборите во неделата (16-ти јануари). 
Прелиминарните резултати од Државната изборна комисија рано во понеделникот покажаа дека актуелниот претседател освоил 66 отсто од гласовите, наспрема 34-те отсто за Косор. Според Хрватската новинска агенција ХИНА околу 51 отсто од вкупно 4,4 милиони гласачи излегле на гласање. 
Откако Изборната комисија ја потврди неговата победа Месиќ им се заблагодари на своите поддржувачи и вети дека ќе ја води нацијата кон ЕУ. 
„Им благодарам на сите кои гласаа за мене, како и на сите оние кои излегоа на гласање. Горд сум на зрелоста на хрватската демократија“, рече претседателот во своето обраќање пред нацијата во понеделникот. „Денес Хрватска прави големи чекори кон Европа и ние мораме да бидеме обединети, нам ни е потребен национален консензус за остварување на нашите цели“, додаде тој. 
70-годишниот Месиќ за првпат беше избран за претседател во февруари 2000 година, доаѓајќи на местото на починатиот националистички водач на ХДЗ, Фрањо Туѓман. Се смета дека тој й помогна на Хрватска да излезе од својата меѓународна изолација по конфликтот 1991-1995 година, како и да постигне напредок во демократските реформи во текот на неговиот прв мандат, кога земјата стана официјален кандидат за членство во ЕУ. 
Почетокот на преговорите за пристапување на Хрватска со Брисел се закажани за во март и се очекува таа да влезе во ЕУ во 2009 година, за време на последната година од вториот претседателски мандат на Месиќ. 
Прозападниот реформист Месиќ - поранешен хрватски премиер и последен претседател на поранешна Југославија во 1991 година - решително се движеше кон изборната победа, уживајќи поддршка од главните опозициски партии во земјата. 
„Постојат различни партии и мислења, но стратешките цели мора да бидат заеднички“, рече претседателот по победата на изборите во неделата. „Мојот апел кон вас е да тргнеме сите заедно кон една праведна, модерна Хрватска“, додаде тој. 
Косор, која ја врши функцијата на заменик-премиер, го призна поразот пред Изборната комисија да ги објави резултатите и му честиташе на Месиќ на победата. Таа, исто така, му се заблагодари на премиерот Иво Санадер за неговата поддршка. 
„Му благодарам на премиерот Санадер за тоа што имаше храброст да кандидира жена од најголемата и најисториската хрватска партија“, рече таа во неделата вечер, обраќајќи им се на своите поддржувачи од штабот на ХДЗ во Загреб. „Горда сум што задржавме високо ниво на дијалог во мојата кампања. Јас не говорев лошо за моите противкандидати.“ 
Санадер, од своја страна, им се заблагодари на оние што гласаа за Косор, гледајќи на резултатите како на доказ за силната поддршка на избирачите за ХДЗ. 
„Овие резултати не покажуваат ништо друго освен дека ХДЗ е најсилната политичка партија во Хрватска“, ХИНА го цитира Санадер. Тој ја опиша Косор како најсилна жена-политичар од независноста на Хрватска, која докажа дека е способна да се соочи со еден силен противкандидат каков што е Месиќ. 
 
„Народот не сакаше истата партија да ги има сите клучни столбови на власта“, рече политичкиот аналитичар Жељко Тркањец во својот коментар за Ројтерс. „Тие сакаат шеф на држава кој ќе биде коректор. И тој ќе биде добро примен во Европа.“
