19/04/2011
(Eуропа, Еуопсервер, Еурактив, новинска агенција Фокус, Nature.com, BBC, АБС њус, ТВНЗ, ИТАР-ТАСС - 19/04/11; РФЕ/РЛ, ВОА, Дојче веле - 18/04/11) 
Украина собра стотици милиони евра за изградбата на нов штитник над уништениот реактор во нуклеарната централа Чернобил за време на донаторската конференција во Киев во вторникот (19-ти април).
Иако донациите, од вкупно 550 милиони евра, се помалку од 740-те милиони евра што земјата ги бараше за штитникот и слични проекти, претседателот на Европската комисија (ЕК) Жозе Мануел Баросо се прогласи состанокот за успешен.
Експертите велат дека мора да се изгради нов саркофаг за да се стави под контрола радијацијата која истекува низ пукнатините и дупките во бетонската и челичната покривка која беше подигната набргу по експлозијата и кризата во Единицата 4 на нуклеарката од 26-ти април 1986 година. 
Гигантската сводеста структура која ќе се слушта во позиција над оштетениот реактор, 110 километри северно од Киев, ќе биде висока повеќе од 100 метри, широка 250 метри и долга 160 метри, и ќе запечати она што остана од остана од објектот барем до крајот на векот. Тоа и сите други големи проекти во Чернобил се очекува да бидат комплетирани до 2015 година.
Конференцијата од вторникот беше почеток на неделата на комеморации во Украина на 25-годишнината од најголемата нуклеарна катастрофа во историјата, на која се припишуваат илјадници смртни случаи, иако конкретната бројка на смртни случаи останува несигурна и е предмет на жестока дебата. 
Во говорот на отворањето на настанот, на кој присуствуваа претставници од повеќе од 40 земји и меѓународни организации, украинскиот претседател Виктор Јануковиќ рече дека на неговата земја ќе й требаат децении да се справи со наследството од катастрофата во 1986 година. 
„Несреќата во нуклеарната централа Чернобил й нанесе длабока рана на Украина, која таа ќе мора да ја лечи многу години“, се цитираше неговата изјава. „Ниту Украина, ниту светската заедница имаат право да го завртат грбот на одговорите на прашањата кои Чернобил ни ги постави“, додаде тој. 
Јануковиќ рече дека украинската влада ќе обезбеди 29 милиони евра освен 550-те милиони евра за донаторите, вклучително и околу 110 милиони евра од ЕУ. 
Говорејќи на прес-конференцијата по состанокот, Баросо рече дека блокот од 27 земји беше најголем донатор за напорите за чистење на Чернобил, бидејќи веќе придонесе со четвртина од средствата што беа потребни по катастрофата, како и 470 милиони евра за безбедносни и социјални проекти. 
„Денес сум почестен што можам да објавам дополнителна донација од Комисијата од околу 110 милиони евра“, рече тој. 
Претседателот на ЕК рече дека треба да „се извлечат понатамошни лекции“ кога станува збор за нуклеарната безбедност, но не ги спомена неодамнешните незгоди во централата Фукушима во Јапонија. 
„Бидејќи Чернобил е суров потсетник дека нуклеарните ризици не запираат на нашите граници, нашата одговорност и солидарност не треба да прекине ни на нашите граници“, истакна Баросо.
Григор Стоичков, поранешен висок претставник од владејачката комунистичка партија во Бугарија во тоа време, претходно оваа година рече дека дознал за експлозијата во Чернобил на 2-ри мај, еден ден по масовните прослави на Денот на трудот во Софија. 
„Министерот за здравство ми се јави да ми каже дека сме добиле информации од [Меѓународната агенција за атомска енергија во] Виена во врска со катастрофата во Чернобил“, рече Стоичков во интервјуото од јануари. Информацијата, наведе тој, говореше дека „радијацијата е незначителна“ и дека е безбедно да се јаде овошје и зеленчук откако ќе се измијат.
Тоа беше главниот совет што Бугарите го добија тогаш.
