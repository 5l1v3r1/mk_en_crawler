23/12/2005
БЕЛГРАД, Србија и Црна Гора -- Главниот српски обвинител за воени злосторства ги предупреди лицата кои им помагаат на Ратко Младиќ и Радован Караџиќ да го избегнат апсењето дека се идентификувани и дека нивните движења се следат. Во изјавата од четвртокот (22-ри декември) Владимир Вукчевиќ не спомена конкретни имиња, но рече дека секој оној кој комуницира на каков било начин со обвинетите за воени злосторства може да се соочи со обвинение. Локалните медиуми ја окарактеризираа изјавата како една од најжестоките досега на еден официјален претставник во Белград. 
Исто така во четвртокот, министерот за одбрана на Србија и Црна Гора, Зоран Станковиќ, се состана со Расим Љајиќ, министер за човекови и малцински права на Србија и Црна Гора и претседавач на националниот совет за соработката за прашањата кои се однесуваат на воените злосторства. Тие разговараа околу тоа како да се надминат проблемите во врска со испраќањето на документите што ги бара Трибуналот на ОН во Хаг.
Во другите вести, специјалниот претставник на шефот за безбедност на ЕУ Хавиер Солана, Мирослав Лајчак, разговараше за планираниот референдум за независност следната година со српскиот премиер Воислав Коштуница, српскиот претседател Борис Тадиќ и министерот за надворешни работи на Србија и Црна Гора, Вук Драшковиќ. Лајчак потврди дека е неопходен дијалог помеѓу црногорските власти и опозициските партии, како и спроведување на европските стандарди. (Политика, Данас - 23/12/05; Б92, РТС, Бета, Танјуг, ББС, УПИ - 22/12/05)
