29/06/2006
Од Ѓелу Трандафир за Southeast European Times во Букурешт – 29/06/06
Владејачката коалиција во средата (28-ми јуни) ја поништи иницијативата на Социјалдемократската партија (ПСД). Документот обвинува дека, по 500 дена на власт, централно-десничарската влада не ги исполнила предизборните ветувања. 
ПСД ја фокусираше својата најголема критика на социјалните прашања како што се: здавствениот систем, образованието и пензиите, истовремено напаѓајќи ја, како што ја нарече „неодговорната, некохерентна“ фискална политика која ја погодува бизнис климата. Покрај тоа, партијата ја обвини владата за „хаотична реакција“ во врска со појавата на птичјиот грип и неодамнешните поплави. 
По особено вжештената дебата, иницијативата на ПСД доби само 145 гласови од вкупно 235-те потребни за соборување на владата. 
Во својот говор, премиерот Калин Попеску Таричеану го исмеа обидот на ПСД како „празни зборови, популизам и лаги“. Водачот на опозицијата, Мирчеа Џоана, е „исклучен од реалноста“ и не може да ја реформите својата сопствена партија, додаде тој. 
Таричеану, исто така, го бранеше својот мандат, велејќи дека неговата влада го исчистила нередот што го оставила ПСД. „Од земја која доцнеше во европскиот процес, како што беше додека ПСД беше на власт, Романија сега стана пример за подготвеност за пристапот“, рече премиерот. 
Џоана, од своја страна, рече дека зборовите на Таричеану се „типични за еден очајник, на крајот од неговиот мандат“. Тој го посочи ривалството помеѓу претседателот и премиерот, укажувајќи дека помошниците на претседателот Трајан Башеску го „подготвуваат новиот премиер од либералите“. Претходно овој месец Таричеану не присуствуваше на говорот на Башеску во парламентот за состојбата на нацијата. 
Во вторникот, со својот неочекуван предлог за повлекување на 890-те романски војници од Ирак, Таричеаку го изненади Башеску, голем поддржувач на континуираното присуство на романската војска во Ирак. Емил Боц, водачот на Демократската партија на Башеску, веќе ја осуди иницијативата како „неодговорен чин“ и рече дека Таричеану и либералите не се консултирале со него.
Речиси нема сомневање дека Таричеану го очекуваат политички тешкотии понатаму. Поддршка за него се намалува, а неговиот променлив однос со харизматичниот претседател се чини дека се разгорува. Тековните тензии помеѓу демократите и либералите ја отежнуваат работата на владата. 
Сепак, гласањето во средата покажа дека напорите на ПСД да извлече корист од ситуацијата беа премногу амбициозни или, пак, во најмала рака, преранети. Немаше дезертерство помеѓу четирите партии во владејачката коалиција. Конзервативната партија, која се закани дека ќе ја напушти владата откако нејзиниот водач Дан Воикулеску беше обвинет дека бил информатор на поранешната комунистичка тајна служба, на крајот одлучи да остане во владата.
