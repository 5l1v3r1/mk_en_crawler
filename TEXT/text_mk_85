24/07/2006
Од Зоран Николовски за Southeast European Times во Скопје -- 23/07/06
ВМРО-ДПМНЕ излезе како победник на парламентарните избори во Македонија, освојувајќи најмногу гласови и најмногу пратенички места. Општ консензус е дека лидерот на партијата Никола Груевски -- кој го доби мандатот за составување на нова влада -- ќе се соочи со тешка задача во следните четири години, особено на економски план. 
Анализите покажаа дека главни причини за поразот на Социјалдемократите се лошите економски резултати, нискиот животен стандард и, најважно, огромната стапка на невработеност. 
Груевски вети многу. Речиси и да не постои област која не беше опфатена во програмата на ВМРО-ДПМННЕ, „Преродба во 100 чекори“. Партијата повикуваше на брзи промени, а гласачите одговорија на повикот.
Груевски, дипломиран економист со искуство како министер за финансии во владата на ВМРО-ДПМНЕ во периодот 1998-2002 година, се смета за умерен политичар. Неговите ветувања се сведуваат на следново: во периодот што следи, државата ќе интервенира на пазарот со отворање на нејзината благајна за државни инвестиции. На пример, се планира зголемување на вложените средства во инфраструктурата, како дел од една поголема поддршка за вкупните инвестиции.
Министерот во заминување Никола Поповски го претставуваше спротивниот пол. Тој спроведе строга економска политика, наметна фискална дисиплина и имаше конзервативен приод кон монетарната политика. Владата во заминување беше дисциплинирана во исполнувањето на сите барања наметнати од страна на ММФ и Светската Банка. 
Некои експерти велат дека македонската економија функционира на „суво“, со многу низок степен на државни инвестиции во изминативе години. Како резултат на тоа, државната благајна е полна, валутата е стабилна и стапките на инфлација се ниски. Тоа се параметри кои зборуваат за добра основа за стабилен и одржлив економски раст. На пример, два месеци пред изборите, владата го продадае државното претпријатие за електрична енергија за 212 милиони евра. Тогаш премиерот Владо Бучковски вети дека парите нема да бидат потрошени и дека ќе бидат ставени на располагање на новата влада, која и да е. 
Според тоа, Груевски би требало да има добра основа за подобрување на економската состојба. Освен тоа, извори во Брисел посочуваат дека Македонија може да смета на околу 200 милиони евра од новиот Инструмент на ЕУ за користење на предпристапен фонд во следните три години.
Минатиот пат кога ВМРО-ДПМНЕ беше на власт, тогашниот министер за финансии Груевски спроведуваше една полабава монетрана и фискална политика, која доведе до поништување на договорите со институциите Бретон Вуд. Програмата „Преродба во 100 чекори“ сугерира дека филозофијата на партијата не се променила; меѓутоа, ситуацијата е поинаква. Сега Македонија има статус на земја-кандидат за влез во ЕУ, нејзиниот рејтинг се подобри и направени се значителни подобрувања на безбедносната состојба. Можеби сега е погоден момент за политички промени, велат експертите.
Помошта на ЕУ, барем во втората половина на 2008 и во 2009 година, би можела да се искористи за проекти во инфраструктурата -- патишта, пречистителни системи и мрежи за водоснабдување. Ова значи ангажирање на големи градежни претпријатија, отворање на работни места и подобрување на бизнис климата за малите претпријатија и второстепени активности.
„Фискалната политика и понатаму ќе биде дисциплинирана, иако малку порелаксирана во полето на капиталните инестиции. Започнувајќи од 2007 година, ќе ги зголемиме јавните инвестиции на ниво на 5 отсто од БДП ( моментално се 3 отсто), што соодветствува со просекот на новите земји-членки на ЕУ. Ќе ги искористиме овие инвестиции за финансирање на значајни проекти во инфраструктурата“, вели ВМРО-ДПМНЕ во својата Програма.
Ако се подобри економската перформанса на земјата, таа ќе може да исполни еден од условите -- стабилна економија и одржлив економски раст -- за членство во ЕУ. Во исто време, подобрената економија ќе им донесе олеснување на граѓаните на Македонија.
Меѓутоа, Груевски сега мора да им ја наметне на ММФ и Светската Банка идејата за една порелаксирана фискална политика и помалку ограничувања на државната потрошувачка.
Македонските претпријатија долго време бараат откажување на фиксниот девизен курс на денарот, кој е врзан за еврото по стапка од 1:62. Претпријатијата тврдат дека денарот е преценет по сегашната стапка, штетно влијаејќи врз извозот и правејќи ги неконкурентни на странските пазари. Тие сакаат да видат воведување на променлив или пазарен девизен курс. Доколку се исполнат овие барања постои опасност од инфлаторна спирала. Друга алтернатива е девалуација на денарот.
Плановите презентирани во програмата на Груевски се амбициозни, велат експертите. На пример, тој предвидува најниски даночни стапки во Европа -- преку воведување на рамен данок, со единствена даночна стапка за данок на персонален доход. Данокот на добивка ќе биде намален во две фази, на 12 отсто во јануари 2007 година и на 10 отсто во јануари 2008 година. Истовремено, данокот на додадена вредност ќе биде намален од 18 на 5 отсто за земјоделските репроматеријали и механизацијата до октомври 2006 година. Од партијата велат дека евентуалните дупки во буџетот ќе бидат пополнети преку поефикасно наплатување на данокот.
Се чини дека македонските претпријатија, како и граѓаните, ги прифатија ваквите промени. Меѓутоа, она што тие најмногу го сакаат е конкретно подобрување на животниот стандард. Груевски и ВМРО-ДПМНЕ дојдоа на власт со поддршка од јавноста, но дали ќе ја задржат таа поддршка најверојатно ќе зависи од тоа дали ќе можат да ги исполнат ветувањата од изборната кампања.
