10/07/2009
Од Пол Чикои за Southeast European Times во Букурешт -- 10/07/09
Последните пратки високозбогатен ураниум (ВЗУ) од руско потекло се отстранети од Романија, објави администрацијата на Американската национална агенција за нуклеарна безбедност (ННСА).
Пратките, кои се реализираа истовремено на крајот од јули, се дел од Иницијативата на ННСА за намалување на глобалната закана, која, исто така, го отстрани целиот ВЗУ од американско потекло од Романија минатата година. ННСА работеше во тесна соработка со Романија, Русија, Меѓународната агенција за атомска енергија и Европската заедница за атомска енергија (Еуратом). Романија е 14-тата земја од која е отстранет целиот ВЗУ.
Првата пратка, која содржеше 23,7 килограми потрошен ВЗУ беше натоварена на руски авион и одведена на безбедно место во близина на Чељабинск. Втората пратка од 30 килограми свеж ВЗУ беше пренесена на друго место во близина на Димитровград. За безбедноста на двете пратки се погрижи елитна бригада на романската жандармерија.
ВЗУ, кој се користи за истражувачки цели, беше отстранет од двата реактори во Романија, едниот во Магуреле, а другиот во Питести. Двата истражувачки капацитети сега користат Нискозбогатен ураниум (НЗУ).
Во Русија, ВЗУ ќе биде преработен и претворен во НЗУ, со што ќе се отстрани секаква можност истиот да биде искористен за правење бомба. 
Помошник заменик-администраторот на Иницијативата на ННСА за намалување на глобалната закана, Ендрју Биениавски, кој беше во Букурешт за преземените дејства, рече дека количината на ВЗУ репатриран во Русија била доволна да се произведат две нуклеарни бомби.
Тој рече дека операциите ја чинеле ННСА околу 11,4 милиони американски долари и биле една од најсложените и најдоверливи мисии преземени досега од оваа американска агенција. „Горди сме што Романија даде пример во регионот“, рече тој. Околу 14 слични пратки ќе се реализираат во блиска иднина во различни делови од светот, додаде тој.
Романија е првата земја што го отстрани целиот ВЗУ откако американскиот претседател Барак Обама ја истакна својата решеност во текот на следните четири години да го обезбеди целиот нуклеарен материјал во светот што може да се злоупотреби. Ова, исто така, беше за првпат ННСА да пренесе ВЗУ со авион, во обид за забрзување на процесот. 
Претседателот на романската Национална комисија за контрола на нуклеарната активност, Вајда Борбала, рече дека првите чекори за тоа двете пратки успешно да се реализираат, датираат уште од пред две години. Процесот беше завршен откако Романија и Русија потпишаа договор со кој отпочна реализирањето на пратките.
Комисијата сега бара нов договор со ННСА за подобрување на безбедноста на специјалните нуклеарни материјали и радиоактивни извори. Американската агенција, исто така, тесно соработуваше со романската погранична полиција на нивно опремување со направи за детекција на радијација.
Иницијативата за намалување на глобалната закана идентификуваше 4.500 килограми ВЗУ во светот, кој мора да се евакуира и складира безбедно. Досега се преместени само 2.200 килограми, доволно материјал да се произведат преку 85 нуклеарни бомби. 
