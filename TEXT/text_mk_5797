21/06/2011
Автор: Линда Карадаку (Linda Karadaku) за „Саутист јуропијан тајмс“ (Southeast European Times) во Тирана – 21.06.2011
Тола, наставничка по Албански јазик и нејзиниот сопруг Грамож, полициски службеник, ја напуштиле Албанија во 1999 година и се населиле во Грција за таму да го продолжат животот. „Јасно ни беше дека е тешко да се купи куќа и дека ќе треба кредитот да го отплаќаме цел живот,“ раскажува Тола за Сетајмс (SETimes). 
И други размислувале исто како нив. Статистички, најголемиот број албански имигранти се во Грција и Италија.
Оваа млада жена вели дека животот во Грција не бил лесен. Сепак, работеле напорно и успеале да заштедат пари и да си купат стан. Тола ги родила своите две деца во Грција и ги пратила и двете во приватна детска градинка, а таа и сопругот работеле деноноќно за да заштедат пари. „Се навикнавме на таквиот начин на живот и ништо не можеше да ни попречи. Сè што сакавме беше да заштедиме пари,“ вели Тола. 
Брачниот пар и нивните две деца се вратиле во Тирана во 2005 година и си купиле стан. „Се обидовме да најдеме работа тука, но работите во Тирана толку се беа промениле што се чувствувавме како странци. Се вративме во Грција за да работиме повеќе, да заштедиме повеќе пари за да можеме да купиме дуќан и да отвориме мал бизнис. Сфативме дека тоа е единствениот начин за да се обезбеди некаква иднина во Албанија,“ вели Грамож за Сетајмс (SETimes).
Ѝ се вратиле на истата рутина и успеале да заштедат уште повеќе пари на сметка, додека еден ден луѓето не „почнале да шепотат дека на повидок била голема криза“. 
„Навистина бев разочарана кога ги слушнав тие гласини. Набрзо знаците на кризата станаа очигледни. На Грамож не му ја исплаќаа платата, а многу работници останаа без работа. Единствен приход ни беше мојата плата од 70 евра неделно.“ 
Таа додава, „Почнавме да трошиме од заштедите, нешто што се немаше случено дотогаш. Разговаравме и одлучивме да се вратиме во Албанија. Животот во Грција стана тежок. Се вративме во Албанија во јули 2009 година, но без парите кои се трудевме да ги собереме за да купиме дуќан тука.“ 
Нејзиниот сопруг сепак повторно се вратил во Грција. „Се регистриравме во бироата за вработување како емигранти што се вратиле дома, но немаше никаква промена. Заштедите се смалуваа,“ вели Грамож. 
„Одлучивме да започнеме мал бизнис, интернет кафе, и истовремено да бараме работа. Најдовме место во кое почнуваме со работа во осум часот наутро, а затворавме по полноќ. Заработуваме доволно колку да ги нахраниме децата,“ додава Тола. 
Албанската влада признава дека дознаките од албанските емигранти во Грција се намалени, но вели дека земјата не ги чувствува негативните ефекти од кои стравувала. 
„Напротив, илјадници Албанци се вратија. Ги донесоа парите што ги заштедиле во Грција и започнаа да инвестираат во мали бизниси. Ова е голема победа за Албанија. Луѓе што надвор многу научиле, се враќаат и овде градат нешто ново,“ изјави премиерот Сали Бериша (Sali Berisha) во интервју за австрискиот весник „Курир“ (Kurir) овој месец.
Но албанската опозиција не се согласува. Пратеникот од Социјалистичката партија, Ервин Кочи (Ervin Koci), рече за албанскиот дневен весник „Мапо“ (Mapo) дека грчката криза имала негативно влијание врз албанската економија.
„Како прво, убаво е, но истовремено и сосем неверојатно, дека албанските емигранти ќе се вратат во земјата, и дека ќе започнуваат мали бизниси овде со што ќе ѝ помогнат на албанската економија. Имајќи го предвид домашниот пазар, ниту еден економист не може да тврди дека ќе се случи такво нешто, изјави Кочи за весникот на 20 јуни. 
И покрај спротивставените ставови меѓу политичарите, албанските емигранти продолжуваат да се враќаат, некои засекогаш, а други само чекаат подобри времиња за да се вртат во Грција.
