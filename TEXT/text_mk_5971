10/05/2011
(РФЕ/РЛ, Блиц - 10/05/11; Прес-центар на ОН, Совет за безбедност на ОН, Канцеларија на високиот претставник, Бета, Б92, Емпортал, РФЕ/РЛ, ВОА, Ал Џезеира - 09/05/11)
Зголемените политички тензии во Босна и Херцеговина (БиХ) во текот на изминатите пет години ја втурнаа земјата во нејзината најголема криза од Дејтонскиот мировен договор, рече високиот претставник Валентин Инцко пред Советот за безбедност на ОН во понеделникот (9-ти мај). 
Претставувајќи го својот редовен шестмесечен извештај за БиХ, австрискиот дипломат предупреди дека политичката ситуација продолжи да се влошува од ноември. 
„Денес, за жал, се соочуваме со најсериозни и најдиректни предизвици“ за Дејтонскиот договор, рече Инцко. 
БиХ не успеа да формира влада на државно ниво од општите избори во октомври и шансите тоа да се случи наскоро се многу мали, додаде тој. 
Покрај економските проблеми, многу државни институции работат под „сериозен политички, институционален и економски притисок“, кој влијае на нивната ефикасност и функционалност. Покрај тоа, процесот на пристапување во ЕУ и НАТО дојде до „целосен застој“, рече Инцко.
Со Дејтонскиот договор, кој стави крај на конфликтот, земјата беше поделена на два полуавтономни ентитети -- Федерацијата на БиХ (ФБиХ), во која доминираат Бошњаци и Хрвати, и Република Српска (РС), под контрола на Србите. 
Иако процесите на избор на делегати на Домот на народите на ФБиХ и формирањето влада на ентитетот беа нарушени со опструции и долги политички расправии, „властите на Федерацијата сега се чини дека функционираат ефикасно“, рече високиот меѓународен претставник. 
Неодамна обновената иницијатива на неколку партии на босанските Хрвати за формирање трет, хрватски ентитет во БиХ ја одразува „целокупната поделеност на општеството“, според Инцко. 
Иако уставот на ФБиХ предвидува соработка меѓу кантоните, потегот на Хрватската демократска заедница на БиХ и Хрватската демократска заедница 1990 за организирање Совет на хрватските кантони и општини „јасно е дека не се движи во правецот во кој треба да се движи“, истакна тој. 
Инцко, исто така, поднесе одделен специјален извештај за неодамнешните дејства на властите во РС, вклучително и одлуката на парламентот на ентитетот минатиот месец за одржување референдум во јуни за некои ингеренции на високиот претставник и надлежностите на некои институции на државно ниво, вклучително и судот на БиХ. 
„Заклучоците и одлуката за рефендум ... не се само јасно кршење на Мировниот договор, туку ги ставаат под знак прашање и сите закони донесени од односните високи претставници, тврдејќи дека истите се кршење на Мировниот договор.“ 
Инцко, исто така, предупреди дека ако неодамнешните дејства на властите на РС биде дозволено да продолжат, тие „ќе имаат големо влијание врз функционалноста и одржливоста на Босна и Херцеговина“. 
Српскиот и хрватскиот постојан претставник во ОН, на кои им беше дозволено да учествуваат на седницата во понеделникот, изразија спротивставени ставови за референдумското прашање на РС. 
Српскиот амбасадор Феодор Старчевиќ рече дека планираниот референдум не го крши Дејтонскиот договор, и нема никаква врска со територијалниот интегритет на БиХ. 
„Мојата земја се противи на какво било наметнување решение бидејќи решенијата треба да се носат само од легитимно избрани политички претставници на граѓаните“, рече тој. 
РС треба „да ја повлече“ својата одлука за рефендум „бидејќи истата ја поткопува уставната структура на земјата и може да ги измени позитивните настани постигнати по влегувањето во сила на Дејтонскиот мировен договор“, рече хрватскиот амбасадор Ранко Виловиќ. „Ако се реализира референдумот, тоа може да донесе нови тензии во земјата и во регионот.“
Претставниците на ЕУ и САД ја потврдија својата поддршка за Инцко и неговиот став за референдумот.
Неодамнешните заклучоци на парламентот на РС „претставуваат суштинско оспорување на Дејтонскиот договор и се најсериозни од вознемирувачкиот модел на дејствувања на Република Српска спротивни на овој договор“, се цитира изјавата на американската заменичка на постојаниот претставник во ОН, Розмари Дикарло. 
