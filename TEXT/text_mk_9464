30/03/2013
Линда Карадаку за Southeast European Times во Приштина -- 30.03.13
Новите екстремистички организации на Балканот оперираат заедно со постојните екстремистички групи и може да се обидат да ја променат политичката и законската рамка за да ги вклучат своите агенди, предупредуваат аналитичарите.
Aналитичарите се согласуваат дека „новиот екстремизам“ на Балканот ја вклучува религијата, етничката припадност и неонацизмот, за што најдобар пример е грчката Златна зора.
Без оглед дали се нови или традиционални, екстремистичките организации се проактивни во промовирањето на своите агенди, но и реактивни во барањето политички можности, вели Абид Хоџа, истражувач во Центарот за безбедносни студии во Приштина.
„Во последно време организациите што ги претставуваат екстремистичките идеологии ги зголемуваат своите активности во светски рамки, а и на Балканот. Начините на кои тие ги вршат своите активности се менуваат со користењето на современите комуникациски канали“, рече Хоџа за SETimes.
Новите исламски движења во Косово, како што е Башкоху, Форуми и Паќја студенторе, не претставуваат директна закана за стабилноста на Косово, но може да бидат ако станат политички поактивни, рече Хоџа.
„Сепак, тоа зависи од политичките можности што ќе им се дадат“, рече Хоџа за SETimes.
Хоџа предупреди дека владата и граѓаните треба да се внимателни.
„Невклучувањето [во политичките процеси] не дава добри резултати во демократијата“, рече тој. „Затоа е важно да им се даде шанса во законски рамки. Сè што излегува од правната рамка во Европа е штетно и опасно.“
Новите екстремистички организации не станаа клучни протагоности поради големото меѓународно присуство на Балканот, кое спречува конфликти, вели Ардијан Арифај од косовскиот Институт КИПРЕД.
„Поради тоа [тие] немаа основа за ширење на насилството“, изјави тој за SETimes.
Арифај вели дека ако екстремистичките организации не успеат да ги убедат граѓаните дека се фокусирани на решавање на проблемите, а не само на продавање националистичка реторика, тие нема да станат клучни играчи во обликувањето на политичките настани.
„За да можат да го променат и да влијаат на животот во нивните држави, тие мора да се променат и да се доближат до центарот за да можат да станат протагонисти во политичкиот живот“, вели тој.
Во Албанија, Арапската пролет ги оживеа исламските движења, а моделот Муслиманско братство е применет во земјата и во регионот, вели Илир Кула, поранешен претседател на албанската владина комисија за религии.
„[Влијанието] во нашиот регион се одразува преку академските програми, бизнисот и религијата, како и политиката. Досега немаше вистински екстремистички движења од ваков вид и се прават напори за нивно легализирање политички и социјално“, рече Кула за SETimes.
Но, Кула вели дека недостатокот на државнo тело, заедно со раширената корупција и заслабнатите државни структури, како резултат на економската криза, влијаат на способноста на регионот да го запре растот на исламистичките движења.
Наспроти тоа, многу од традиционалните екстремисти се трансформираа и се сега на власт, рече Арифај.
Во Косово, поранешните герилци на Ослободителната војска на Косово ја водат владата, додека огранок на групата во Македонија е сега дел од владината коалиција. Во Србија, политичарите кои претходно го поддржуваа радикализмот, како што се неодамна реформираните членови на Радикалната партија, се, исто така, на власт.
„Овие стари традиционални екстремистички организации сè уште просперираат, но се сега трансформирани. Нивната активност продолжи и нивното влијание се зголеми“, рече Арифај за SETimes.
Сепак, средината во која тие оперираат низ целиот регион, останува плоден терен за екстремистичките идеологии и организации, додава тој.
Традиционалниот етно-национализам и шовинизам, изразени преку агресивните барања на територијално проширување, прецртување на границите и етничко чистење, се сè уште живи, велат аналитичарите.
„Традиционалниот екстремизам се разбуди од својата коматозна состојба поради недостигот на реални изгледи за ЕУ и НАТО во Западен Балкан.“
Андреја Богдановски, истражувач во експертската група Аналитика во Скопје, изјави за SETimes дека постои тенденција на големите политички играчи да користат националистичко-шовинистичка реторика во изборните кампањи.
„Влијанието од негативното прелевање се шири меѓу помалите екстремистички актери, кои на крајот се чувствуваат моќно“, рече тој.
Забележителен исклучок е неонацистичката Златна зора во Грција, која држи 18 места во парламентот и чија популарност расте.
„Во време на сериозна економска криза, електоратот може да се сврти кон брзи решенија“, рече Богдановски.
Во една ваква средина, политичките актери како Златна зора, но и другите, промовираат етнички и верски набиена реторика и водат кампањи на насилство.
„Со 18 места во парламентот и растечка поддршка, екстремизмот од ваков вид мора да се реши преку грчките институции со испраќање јасна порака дека нема место за вакви активности во грчкото општество“, рече Богдановски.
Во Србија екстремните десничарски групи се присутни на политичката сцена од почетокот од 1990-тите, но државните институции или не можат или не сакаат да се судираат со нив, вели Исидора Стакиќ, истражувач во белградскиот Центар за безбедносна политика.
„Ова неизбежно води до понатамошен раст на десничарскиот екстремизам“, вели Стакиќ за SETimes.
Стакиќ вели дека десничарскиот екстремизам во Србија денес ги дели основните карактеристики на европската крајна десница, но има и елементи што се резултат на социо-политичката криза и етничките конфликти во поранешна Југославија во текот на 1990-тите.
„Бројни фактори придонесоа за растот на крајната десница, како што е националистичкиот дискурс и т.н. нормализација на национализмот, историскиот ревизионизам, државно-црковниот однос и, пред сè, слабата држава и недостатокот на владеење на правото“, рече Стакиќ.
Некои од најистакнатите десничарски организации во Србија се Образ, Национални строј, Двери и СНП Наши 1389. Уставниот суд ги забрани Образ и Национални строј, но другите две се признаени од државата како легитимни политички актери и учествуваат во локалната власт.
Аналитичарите се согласуваат дека некои од старите екстремистички организации активни во 1990-тите не значи дека се активни и денес, но нивната идеологија сè уште има влијание.
„Тие не уживаат широка поддршка меѓу населението или политичките партии“, вели Богдановски.
За разлика од тоа, Стакиќ вели дека екстремните десничарски организации претставуваат сериозна закана за човековите права и демократијата, поради нивната континуирана вмешаност во насилство.
„Нивното влијание најдобро се огледува во начинот на кој државните институции ги перципираат и третираат. Кривичните постапки против членовите на овие организации се исклучително бавни и неефикасни, и политичарите избегнуваат отворено да го осудат десничарскиот екстремизам; некои од нив соработуваат со екстремните десничарски организации на локално ниво“, вели Стакиќ.
Слично на тоа, Хоџа вели дека влијанието на новите екстремистички организации е систематско и значајно, што бара подобар одговор од владата на прашањата во помалите заедници, каде што е голема веројатноста екстремистите да се вклучат во насилство.
„Екстремистичките организации се многу пофлексибилни и адаптибилни сега кога е потешко за државите да реагираат и да се реформираат поради мноштвото правила и процедури“, вели Хоџа.
