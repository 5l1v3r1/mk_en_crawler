16/06/2005
Од Давор Коњикушиќ за Southeast European Times во Белград -- 16/06/05
Можноста Србите да патуваат во земјите на ЕУ е ограничена од затегнатиот визен режим -- ова прашање ги погодува бизнисмените, студентите и обичните туристи. Многумина се надеваат дека овие барања ќе бидат олеснати. Но, Белград сé уште го чека долг пат до исполнувањето на клучните услови -- предавањето на граничната контрола од армијата на полицијата.
Според последните проценки, на Србија й се потребни уште две години за да го оствари трансферот. Армијата и Министерството за внатрешни работи потпишаа меморандум за предавање на контролата на почетокот на оваа година, со тоа што овој процес започна на српско-унгарската граница. Но, оттогаш нема напредок. 
Сојузниот министер за одбрана, Првослав Давиниќ, е највисокиот официјален претставник задолжен за прашањето на контролата на границата. Тој е оптимист и тврди дека пренесувањето ќе биде завршено за една година. „Ќе одиме чекор по чекор, бидејќи полицијата нема да може да ја преземе контролата на целата граница, не поради професионализмот, туку поради финансиите. Ова чини многу“, рече Давиниќ. 
Но, парите не се единствениот проблем, тврдат други. „Еден од плановите е [трансферот] да се заврши до крајот на оваа година, но голем број планови не се остварени во вакви куси рокови и мала е веројатноста да биде реализиран овој втор дел од обезбедувањето на државната граница“, рече шефот на граничната контролна полиција, Душан Злокас. „Ние немаме употребливи згради долж границите со поранешните југословенски републики, каде што ќе бидат лоцирани полициските станици.“
Според пресметките на полицијата, за обезбедување на државната граница ќе бидат потребни околу 6.000 лица. И покрај тоа што армијата моментно обезбедува еден потесен дел од границата, работата на полицијата ќе биде малку поразлична. „За разлика од војската, која првично имаше одбранбена улога, полицијата ќе работи на спречувањето на терористичките напади и влегувањето на терористи, спречување на прекуграничниот криминал, илегалната имиграција и трговијата со луѓе“, објасни Злокас. Европската агенција за обнова и развој ја финансира реконструкцијата на одредените погранични премини и обуката на граничната полиција. 
ЕУ планира да додели опрема во вкупна вредност од 10 милиони евра за граничната полиција, изјави за Southeast European Times Срѓан Сталетовиќ од Европската агенција за реконструкција. „Граничната полиција, како неодамнешна дисциплина во Србија, е несоодветно опремена, односно може да се каже дека сé уште не е опремена по европски стандарди ... Оваа и следната година ЕУ, преку Европската агенција за реконструкција, ќе додели софистицирана опрема потребна за рендгенска контрола на стоката на граничните премини, за соодветна контрола на патничките документи, како и за контрола на зелените и сините линии. Со други зборови, за комплетно обезбедување на границата околу Србија“, рече Сталетовиќ. 
Црна Гора го заврши целиот процес во 2003 година. Во својата физибилити студија за државната заедница, сепак, ЕУ ја наведува својата загриженост во врска со непостоењето на тело на државно ниво што ќе ја надгледува граничната контрола. 
