18/09/2009
(ЕурАктив, Еуопсервер - 18/09/09; Ројтерс, АФП, ДПА, Блумберг, ФТ, Вол стрит џрнал, ББС, шведско претседателство на ЕУ - 17/09/09)
Шефовите на 27 земји на ЕУ во четвртокот (17-ти септември) постигнаа согласност за кратење на бонусите на банкарите на самитот на Г20 следната недела, во американскиот град Питсбург, Пенсилванија. 
„Балонот на бонусите пукна вечерва“, рече шведскиот премиер премиер Фредрик Рајнфилд по разговорите. „Банките, од кои некои ѝ го должат сопственото преживување на масовната поддршка од парите на даночните обврзници, не би требало да имаат можност да ги искористуваат добрите резултати во иднина за да се преправаат дека кризата беше само едно мало назадување.“
Рајнфилд, чија земја моментно го држи шестмесечното претседателствување со ЕУ, претседаваше со неформалниот состанок на Унијата во Брисел, во четвртокот вечер. Шведска повика на итни разговори за да може блокот да постигне заеднички став за состанокот на Г20 на 24-ти и 25-ти септември и да се погрижи за тоа седумте водачи на ЕУ што одат во Питсбург, да им ги претстават ставовите на сите земји-членки.
Водачите на групата од 20 развиени економии и економии во развој ќе се состанат по третпат од ноември 2008 година, за да го проценат напредокот во справувањето со најголемата финансиска и економска криза во светот во последниве 80 години.
Учесниците на разговорите во четвртокот се согласија дека ЕУ треба да бара воведување обврзувачки правила за финансиските институции за различни исплати, поткрепено со заканата од санкции на национално ниво. 
Правилата треба да предвидат мерки кои ќе гарантираат дека одборот на некоја финансиска институција има соодветна контрола над големината на ризикот кој е вклучен, се вели во комуникето на состанокот. Друг клучен принцип е дека бонусите треба да бидат поставени на соодветно ниво во врска со фиксните исплати, и да зависат од приходите или профитите на банката. Овие исплати може да бидат откажани во случај резултатите на институцијата да почнат да се влошуваат, се истакнува во комуникето.
„Мораме да покажеме нулта толеранција за какво било враќање на лошите стари патишта“, рече претседателот на Европската комисија (ЕК) Жозе Мануел Баросо. „Нашите граѓани се разбирливо преплашени од извештаите дека банките кои добиваат јавни пари плаќаат прекумерни бонуси.“
Водачите на ЕУ, исто така, се согласија дека плановите за фискални стимуланси треба да се одржат. Со оглед на сé уште кревкото заздравување, би било прерано да се повлече владината помош сега, велат тие, истакнувајќи, сепак, дека знаците на стабилизација покажуваат оти е време да се почне со изготвување координирани излезни стратегии.
„Г20 треба да ја повтори својата решеност за продолжување со спроведувањето координирани мерки на политиката, со цел да развие основа за одржлив растеж и да избегне повторување на сегашната финансиска криза“, се вели во комуникето. „Мора да се одржуваат напорите додека не биде загарантирано заздравувањето.“ 
Водачите на ЕУ во четвртокот, исто така, истакнаа дека ММФ треба да игра централна улога во процесот на координирање на светската макроекономска политика. Тие, исто така, ја изразија подготвеноста на блокот за инјектирање во вашингтонската институција на дополнителни 50 милијарди евра, покрај претходно договорените 75 милијарди евра.
Друга главна тема на агендата во четвртокот беа климатските промени и финансиската поддршка за поткрепа на напорите на земјите во развој за справување со проблемот. 
Истакнувајќи дека климата се менува со многу побрзо темпо од очекуваното, водачите на ЕУ истакнаа дека постои итна потреба за забрзување на преговорите за ова прашање, за да може наскоро да биде постигнат договор.
„Ризиците што ги носат климатските промени се реални и веќе можат да се видат“, рекоа тие во изјавата. „Ова ја нагласува итната потреба за постигнување глобален, амбициозен и сеопфатен договор“ на разговорите на ОН за климатските промени во Копенхаген во декември.
