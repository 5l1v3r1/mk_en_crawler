24/04/2009
ПРАГА, Чешка -- Чешкото претседателство на ЕУ во четвртокот (23-ти април) објави дека одлучило да ја одложи на неопределено време меѓувладината конференција за пристапување заХрватска, која ја закажа за в петок. „Нов датум [за конференцијата] ќе биде одреден по утврдувањето позитивен развој на настаните“, се вели во соопштението на претседателството на ЕУ. Одложувањето е резултат на непостигнувањето договор помеѓу Хрватска и Словенија за решавање на долготрајниот пограничен спор, што го спречи продолжувањето на разговорите за пристапување со Хрватска. Двете страни не успеаја да ги надминат разликите и покрај неодамнешната интервенција на Европската комисија (ЕК), која одлучи да дејствува како посредник во конфликтот. Во средата, Хрватска и Словенија одржаа нов круг разговори со претставниците на ЕУ во Брисел, на кој комесарот за проширување на ЕУ, Оли Рен, наводно, понудил нов предлог кој вклучува формирање ад хок арбитражна комисија. 
Во меѓувреме, извештаите во медиумите во Словенија посочуваат дека Љубљана одлучила да го одложи планираниот состанок помеѓу хрватскиот премиер Иво Санадер и неговиот словенечки колега, Борут Пахор. Двајцата треба да се состанат следната недела, на разговори околу пристапувањето на Хрватска. Состанокот ќе се одржи во првата недела од мај, макар што ниту една страна не даде објаснување. (ХИНА, СТА, Ројтерс, Б92, АП, ДПА, ББС, Макфакс - 23/04/09)
