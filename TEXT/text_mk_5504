08/10/2010
Од Наташа Радиќ за Southeast European Times во Загреб и Белград -- 11/10/10 Фотографии на Петар Кос 
Групата новинари беше повеќе од изненадена кога видоа воз на шините. Стар црвен вагон влечеше 32 кородирани вагони. Тоа беше антиклимаксен почеток на иницијативата која може да генерира приходи од околу 50 милиони евра годишно. 
Првата заедничка железница за товарен сообраќај од распадот на Југославија, Карго 10, почна со работа оваа недела. Истата, кој е со седиште во Љубљана, е резултат на договорот потпишан пред шест месеци со цел регионалните железници да станат поконкурентни со здружување на силите.
Некои веќе ја нарекуваат „Железница на СХС“, мислејќи на старото Кралство на Србите, Хрватите и Словенците. Сепак, според промотерите, истата има малку врска со минатото и секакви врски со иднината.
„Регионалната соработка помага во трговијата и економиите, како и во поврзувањето на земјите кои не дел од бенефициите на ЕУ со оние кои се“, вели словенечкиот министер за ЕУ и развој, Митја Гаспари. „Здружениот проект за железницата ќе помогне во конкурентноста на сите три економии на трите вклучени земји.“ 
„Карго 10 ќе биде важен играч во транспорниот бизнис“, предвидува директорот Роберт Вуга. 
Српскиот министер за инфраструктура, Милутин Мркоњиќ, изјави за новинарите дека стратешката цел на новото железничко претпријатие е привлекување одреден товар што моментно се пренесува низ подолгиот Коридор 4, кој поминува низ Романија и Бугарија. 
„Денес 7.000 возови поминуваат низ Коридорот 4, а околу 1.000 преку Коридорот 10. Ако можеме да привлечеме само уште 2.000 воза во Коридорот 10, Србија, Хрватска и Словенија очигледно ќе го зголемат својот нето прилив на странска валута“, рече Мркоњиќ. 
Покрај тоа што секоја од трите земји заработува десетици милиони евра годишно, претпријатијата што се обидуваат да ја пренесуваат стоката меѓу пазарите можат да очекуваат да скратат часови транспортно време, зголемувајќи го на тој начин профитот.
Македонските и црногорските железници се, исто така, заинтересирани за приклучување на проектот. „Тие нема да станат дел од нашето заедничко претпријатие, бидејќи тие не се во истиот коридор, но ќе соработуваат со нашето претпријатие како партнери, што е вистински пример за регионална соработка“, рече Мркоњиќ.
Сепак, белградскиот економист Махмут Бусатлија е внимателен, велејќи дека покуса дистанца меѓу двете точки не значи секогаш и поголема брзина. 
„Просечната брзина на возовите во Коридорот 4 е околу 90 километри на час, додека просечната брзина на возовите што поминуваат низ Србија е 35 километри на час. Таа препрека ќе го спречи брзото привлекување сообраќај од Коридорот 4.“ 
„Инвестирањето во железничката инфраструктура бара големи количини пари, кои Србија не ги има во моментов“, рече тој за SETimes. 
Сепак, тој потврди дека овој вид интегравија ќе биде од корист за сите, бидејќи „никое од железничките претпријатија на трите земји не е конкурентно или самодоволно само по себе“. 
Ќе се рашири ли ваквата соработка на другите форми транспорт -- воздушниот, на пример? Не во овој момент. Идејата за спојување на словенечки „Адрија ервејс“, „Кроејш ерлајнс“ и српскиот ЈАТ треба допрва да почне, поради загриженоста за предизвиканата голема финансиска турбуленција за регионалните воздушни коридори.
