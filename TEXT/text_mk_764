19/05/2006

Меѓународната агенција за рангирање Мудис го зголеми кредитниот рејтинг на Босна и Херцеговина од Б3 со позитивни изгледи на Б2 со стабилни изгледи. Агенцијата како причина за одлуката ги наведе нејзините економски и институционални подобрувања, како и отпочнувањето на разговорите за Договорот за стабилизација и асоцијација со ЕУ подоцна годинава. Истовремено, агенцијата предупреди дека големиот дефицит на тековната сметка и неусвојувањето на уставните реформи му штетат на рејтинот на земјата. 
*** 
Aлбанија поднесе предлог до државната регулаторна комисија за намалување на цените на електричната енергија за бизнисите. Според овој план, сметките на фирмите ќе се намалат за 33 отсто. Според премиерот Сали Бериша, овој потег има за цел стимулирање на развојот на бизнис секторот. 
*** 
Стапката на невработеност во Грција продолжи да се намалува и во април, постигнувајќи 10,2 отсто пад за период од една година, рече заменик-министерот за труд, Герасимос Јакуматос. Како невработени во април беа регистрирани околу 459.808 лица. 
*** 
Босна и Херцеговинa и Словенија потпишаа договор за избегнување на двојното оданочување за време на посетата на Љубљана на министерот за човекови права и бегалци на БиХ, Мирсад Кебо. Договорот ќе стапи на сила на 1-ви јануари. 
*** 
Европската комисија ја одобри тендерската документација за изградба на вториот мост на Дунав, кој се протега од Видин, Бугарија, до Калафат, Романија. Проектот ќе чини околу 236 милиони евра, од кои 226 милиони евра ќе бидат одвоени за градежни активности. Остатокот ќе оди за прелиминарните истражувања. Финансиери на мостот се програмите ФАРЕ И ИСПА, како и Европската инвестициона банка, германската и француската развојна агенција, КфВ и АДФ, како и бугарската влада. 
*** 
Бугарската влада и ММФ се согласија да го продолжат сегашниот стенд-бај аранжман вреден 144,1 милион американски долари за шест месеци, до крајот на март 2007 година. Според министерот за финансии, Пламен Орешарски, продолжувањето има за цел одржување на макроекономската и финансиската стабилност до влезот на Бугарија во ЕУ. Делегацијата на ММФ неодамна ја заврши својата мисија во Софија, изразувајќи пофалби за владината фискална политика, но истовремено повикувајќи ја да продолжи со структурните реформи. 
*** 
Хрватскиот централен владин буџет забележа дефицит од 358 милиони евра или 1,1 отсто од БДП, во периодот јануари-април 2006 година. Приходите изнесуваа 13 отсто за период од една година, додека растот на трошоците остана умерен, достигнувајќи само 1,6 отсто за период од една година, според прелиминарните цифри. Целта за 2006 година е генерален владин буџетски дефицит од 3,3 отсто од БДП. 
*** 
Српската влада и Европската инвестициона банка потпишаа договор според кој Србија ќе добие заем во висина од 66 милиони евра за реконструкцијата на повеќе од 100 мостови и надвозници. Кредитот има период на достасаност од 20 години и 5-годишен грејс-период. 
(Разни извори – 12/05/06 - 19/05/06)
