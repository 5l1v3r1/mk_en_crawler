22/07/2010
(Разни извори -- 17/06/10 - 16/07/10)
Министрите на ЕУ за економија и финансии, го одобрија предлогот на Европската комисија (ЕК) претходно овој месец за отпочнување процедура за прекумерен дефицит за Бугарија. Земјата мора да го донесе својот дефицит до границата на блокот од 3 отсто од БДП до 2011 година. 
Земјата внимателно се следи од април, кога откри дека реалната празнина во нејзиниот буџет од 2009 година изнесува 3,9 отсто од БДП, а не 0,8 отсто како што претходно пријави. Централнодесничарската партија Граѓаните за европски развој на Бугарија, која дојде на власт во јули 2009 година, зголемувањето му го припиша на скоро 150 необјаснети договори за јавни набавки потпишани од претходната влада предводена од социјалистите, во последните месеци од нејзиниот мандат. 
Веднаш по откритијата за погрешни извештаи за буџетот од страна на Грција, веста од Софија подгреа сомневања за точната финансиска ситуација.
Иако аналитичарите ги отфрлаат сите опасности од можно сценарио од грчкиот тип во Бугарија, експертите од статистичкиот оддел на ЕК, Еуростат, треба да ја посетат земјата оваа есен за да ги проверат нејзините пресметковни методи.
Брисел ги направи првите чекори кон иницирање процедура за прекумерен дефицит за Бугарија во мај, со усвојувањето извештај кој го опишува вишокот над 3 отсто од референтната вредност на БДП како „исклучителен“.
По годините стабилен раст и генерални владини вишоци, Бугарија беше тешко погодена од светската криза и нејзината економија се намали за 5 отсто од БДП во 2009 година, се истакнува во документот, и се наведува големиот пад во надворешната побарувачка, како и во приливот на странските инвестиции.
„Како одраз на падот на инвестициите и приватната потрошувачка, домашната побарувачка драстично опадна, туркајќи ги надолу индиректните даночни приходи, кои сочинуваат повеќе од 40 отсто од владините приходи во Бугарија“, вели ЕК во проценката.
Гледајќи го прекумерниот дефицит на земјата во 2009 година како „привремен“ во смисла на Спогодбата на ЕУ и Пактот за стабилност и растеж, истиот предвидува празнината во овогодинешниот буџет да се намали под границата на ЕУ и надолниот трент да продолжи во 2011 година.
Но, во јуни Софија го ревидираше планираниот дефицит за 2010 година на 3,8 отсто од БДП, од првичната цел од 0,8 отсто од БДП одобрена на крајот од минатата година, наведувајќи ги како причина недостатоците во приходите во висина од скоро 1 милијарда евра, претежно како резултат на пониската наплата на даноци во првите неколку месеци од годинава. 
Ова е резултат на „падот во побарувачката, увозот и корпоративниот профит“, изјави министерот за финансии, Симеон Џанков, за бугарските пратеници за време на парламентарната расправа за изминети на Буџетскиот акт за 2010 година на почетокот од јули. 
Додека буџетите на сите министерства -- освен за внатрешни работи, одбрана и транспорт -- беа скратени, законот предвиде скоро 600 милиони евра нови трошоци, повеќе од половина од тоа одвоени за долговите во приватниот сектор. Парламентот ги усвои буџетските измени неколку дена пред министрите за финансии и економија на ЕУ да го одобрат предлогот на ЕК за отворање процедура за прекумерен дефицит на 13-ти јули. 
Бугарија „треба да избегнува влошување на буџетот за 2010 година, повеќе од 3,8 отсто од БДП, и треба да го коригира прекумерниот дефицит најдоцна до 2011 година, што имплицира напори за структурна консолидација од околу ¾ процентни поени од БДП во таа година“, препорачаа министрите. 
Крајниот рок за Бугарија да преземе корективни мерки е 13-ти јануари 2011 година.
