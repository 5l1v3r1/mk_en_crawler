30/11/2009
ХАГ, Холандија -- Поранешниот водач на босанските Срби Радован Караџиќ во понеделникот (30-ти ноември) достави поднесок во кој се вели дека Трибуналот на ОН за воени злосторства нема „правосилност и легитимитет“. Караџиќ, кој е обвинет по 11 точки од обвинението за воени злосторства извршени за време на конфликтот во Босна во периодот 1992-1995 година, го бојкотираше почетокот на неговото судење минатиот месец, принудувајќи ги судиите да назначат адвокат за него, против негова волја, и да го одложат судскиот процес до март 2010 година, со цел да му се даде време на адвокатот да се подготви. „Без оглед каков ќе биде одговорот на судската комисија, на овој поднесок, Радован Караџиќ верува дека е негова морална должност ... да ја оспори правосилноста и легитимитет на овој суд“, вели Караџиќ во документот на осум страници. (Ројтерс, АП - 30/11/09)
