07/07/2009
Од Иво Шчепановиќ за Southeast European Times во Мостар – 07/07/09
Советот на град Мостар се состана 13 пати за да го избере градоначалникот на градот од локалните избори на 5-ти октомври. Девет месеци подоцна, овој град во Босна и Херцеговина (БиХ) и понатаму нема градоначалник. 
На последните избори во јуни, двајцата кандидати -- Хрватот Љубо Бешлиќ и муслиманот Суад Хасандедиќ -- имаа ист број гласови. Со оглед на тоа што ниту еден од нив не освои мнозинство гласови, еден жител предложи двајцата да ги менуваат меѓу себе секојдневните должности во градоначалничкиот кабинет, со што градот би имал не еден, туку двајца градоначалници.
„Можеме да бидеме уникатна туристичка атракција ако секојдневно го менуваме градоначалникот“, рече жителот Марин Топиќ за Дневни лист. Предлогот на Топиќ еден ден градоначалник да биде кандидатот на босанските Хрвати Бешлиќ, а следниот ден босанскиот муслиман Хасандедиќ, може да привлече туристи. 
Топиќ, исто така, предложи да се постават чувари -- како оние на Бакингамската палата во Лондон -- кои ќе се менуваат секој ден со смената на градоначалникот.
„Ќе мораме да се погрижиме за тоа муслиманскиот кандидат да не биде градоначалник во петоците, а Хрватот во неделите, од верски причини“, рече Топиќ, додавајќи дека етнички разновидниот Мостар ја зголемува привлечноста на градот. 
Нема официјални реакции на предлогот на Топиќ, кој не е невообичаен, бидејќи градот е во превирање. Стотици претставници на градскиот совет и администратори штрајкуваат, вклучително и многу пожарникари на Мостар. Градскиот театар се соочува со економска криза поради недостатокот на финансиски средства. 
Заменик-претседателот на Советот на град Мостар Мурат Чориќ рече дека без градско раководство сериозните одлуки ќе бидат одложени. „Градоначалникот ги дава сите предлози, официјални одлуки и буџетски реализации. Градоначачникот е, исто така, задолжен за номинациите и обновувањето на должностите“, рече Чориќ, истакнувајќи ја итната потреба за пополнување на местото.
Годишно околу еден милион туристи го посетуваат Мостар, делумно поради блиското место на католички аџилак, Меѓугорје. Главната атракција на Мостар е „Стариот мост“ на реката Неретва. Мостот за првпат беше изграден во текот на Отоманската власт во 16-тиот век, уништен во конфликтот во 1993 година и подоцна обновен и реконструиран со финансиски средства на Светската банка, УНЕСКО, Фондот за култура Ага Кан и Светскиот фонд за споменици. Неколку земји -- вклучително и Италија, Холандиј и Хрватска -- исто така, дадоа пари. Многу светски познати личности, како британскиот принц Чарлс, присуствуваа на отворањето на „Стариот мост“ во 2004 година.
