10/05/2011
Од Александар Кристи-Милер за Southeast European Times во Нусајбин -- 10/05/11
Во турскиот град Нусајбин, жителите нервозно ја гледаат границата со Сирија, полна со мини. 
Скоро два месеци режимот на претседателот Башар Ал-асад се соочува со опозициски протести низ целата земја, вклучително и во Ал-ќамишли, кој се наоѓа на еден километар од Нусајбин и каде што околу 10.000 луѓе маршираа во петокот (6-ти мај). 
Двата града се упоришта на немирните курдски малцинства на Турција и Сирија и се поврзани со тесни семејни врски. Активистите на Ал-ќамишли изјавија за SETimes дека е можен масовен прилив на бегалци. 
„Луѓето зборуваат за бегање“, рече еден новинар во градот, кој говореше по телефон, барајќи неговото име да биде скриено поради стравување од одмазда. 
„Турција е само на 500 метри оддалеченост. Ако армијата влезе во градот, тие може да избегаат. Многу од нас имаат роднини и тоа ќе го олесни процесот.“ 
Курдите на двете страни од границата се плашат од повторување на настаните од март 2004 година, кога побунетите во Ал-ќамишли беа масакрирани од војската. 
Aктивистите во Ал-ќамишли контактирани од SETimes рекоа дека воените сили повторно кружат во градот, и дека се поставени контролни пунктови на неговите приоди пред две недели, како и дека надвор од него се собираат тенкови и војници. 
Во другите делови од Сирија, вклучително и во Дера, Хомс и Банјас, режимот на Асад веќе употреби безмилосна воена тактика за да се спротивстави на заканите за своето 41-годишно владеење. Сириските групи за човекови права тврдат дека војската и безбедносните сили убиле најмалку 580 луѓе и уапсиле илјадници други откако започнаа продемократските демонстрации.
Бизнис заедницата на Нусајбин се плаши од последиците на нестабилноста по оптоварените трговски врски меѓу Анкара и Дамаск. 
„Вознемирени сме од сите овие движења во Сирија бидејќи нашите финансиски односи се добри“, рече Махсум Озмен, претседател на стопанската комора на Нусајбин. „Нашата влада воспостави многу добри договори со нив.“
Но, градоначалникот на Нусајбин, Ајше Гокан, од курдската националистичка Партија на мирот и демократијата (БДП), тврди дека соработката на владино ниво со Сирија носи малку локална корист. 
„Владата им дозволува само на своите луѓе да тргуваат слободно“, рече Гокан, чија партија освои 82 отсто од гласовите во Нусајбин на локалните избори во 2009 година. 
„Ако некој член на БДП се обидува да оствари какви било трговски врски, двете влади ќе сторат сé за да го спречат.“
Гокан рече дека иако патувањето е сега полесно, откако турските граѓани повеќе не мора да одат за Анкара за да обезбедат визи, трговијата на граничниот премин меѓу двата града и понатаму е забранета. 
Досега, крвопролевањето кое го има на други места во Сирија не стигна до Ал-ќамишли. Но, некои сметаат дека искуството од немирите во 2004 година создаде посилна политичка свест кај двата милиони Курди во земјата, правејќи ги сила со која Дамаск не се решава да се фати во костец, додека траат немирите на други места.
„Од 2004 година курдскиот активизам станува сé посилен“, рече Абдула Абдулрахман, основач на телото за човекови права на сириските Курди, кој неодамна побара азил во Турција. „Повеќе од 80 отсто од народот е сега заинтересиран за политиката.“
Во меѓувреме, Гокан предупреди дека крвопролевањето преку границата може да ги погоди и онака зголемените тензии во самиот Нусајбин. 
„Ние сме уплашени, бидејќи сé што им се случува во Ал-ќамишли, е како да ни се случува и нам“, додаде таа.
