06/02/2012
Дражен Ремиковиќ и Ивана Јовановиќ за Southeast European Times во Бања Лука и Белград -- 06.02.12
Водачот на српската Либералдемократска партија (ЛДП), Чедомир Јовановиќ, ја нарече Република Српска (РС) „геноцидна креација“ во говорот пред партиските членови, предизвикувајќи револт во јавноста и дебата за природата на ентитетот на БиХ.
„РС е основана од геноцид, геноцидот во Сребреница. Етничкото чистење е без преседан во Европа од Втората светска војна“, рече Јовановиќ пред управниот комитет на ЛДП на 29-ти јануари.
По револтот што се создаде во Србија, како и во РС, новинската агенција Танјуг организираше дебата меѓу Јовановиќ и претседателот на РС, Милорад Додик.
Во двочасовниот телевизиски дуел, Јовановиќ рече дека неговите критичари ја извадиле изјавата од контекст, но додаде дека коментарот е точен. „Сите оние кои ја изградија Република Српска во 1992 година го направија тоа на уништувањето на Сараево и Сребреница“, рече Јовановиќ. 
Додик рече дека тврдењето на Јовановиќ е лага. „Република Српска е формирана во мај 1992 година, а масакрот во Сребреница се случи во јули 1995 година“, рече тој.
Кабинетот на Додик дополнително издаде изјава, во која се вели дека коментарот на Јовановиќ бил непотребен и тенденциозен, и најверојатно бил насочен кон престојните избори во Србија во мај. Во БиХ мислењата се поделени, но српските партии таму го поддржаа мислењето на Додик.
„Дури и г-дин Јовановиќ знае дека тоа што го рече не е вистина и тој кажува вакви работи само за да собере повеќе гласови на престојните избори“, рече за SETimes претседателот на Партијата за демократски напредок, Младен Ивањиќ.
Во меѓувреме Организацијата на семејствата на заробените, убиените војници и исчезнатите цивили на РС, покрена судска парница против Јовановиќ во судот во Белград. 
„Го покануваме српскиот парламент јавно да се дистанцира од ваквите изјави“, рече за SETimes претседателот на организацијата, Недељко Митровиќ.
Касим Трнка, професор по право од Зеница и поранешен судија на уставниот суд, рече дека Србија ја бранела РС многупати и на тој начин ги амнестирала сите злосторства што се случија на нејзината територија.
„Односот на Србија и Босна и Херцеговина може да се промени само ако вистински демократски сили го преземат водството на српската влада. Тие се подготвени да изградат идни односи со Босна врз основа на вистината. А вистината е дека тој геноцид се случи на територијата на овој ентитет“, рече Трнка за SETimes. 
Најголемата политичка партија во ФБиХ, Партијата за демократска акција (СДА), слично на тоа, го обвини српското раководство за учество на 20-годишнината на РС. 
„Оние кои ја славеа РС и 9-ти јануари како нејзин роденден се приклучуваат на глорификацијата на најголемото воено злосторство во Европа од Втората светска војна, докажувајќи дека биле вклучени во овој проект“, се вели во изјавата на СДА.
Српскиот претседател Борис Тадиќ, патријархот Иринеј, министерот за внатрешни работи, Ивица Дачиќ, и други високи државни претставници, присуствуваа на годишнината.
Дачиќ -- претседателот на Обединета Србија и најсериозен политички противник на Јовановиќ на престојните избори во мај -- ја окарактеризира изјавата на Јовановиќ како штетна за постоењето на РС.
„Србија е гарант на Дејтонскиот договор и тие не треба да даваат вакви изјави, а особено поради тоа што нивниот [тогашен] премиер и водач Зоран Ѓинѓиќ никогаш не ја омаловажи Република Српска“, рече Дачиќ. 
