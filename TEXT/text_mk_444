09/07/2012
Енди Дабилис за Southeast European Times во Атина -- 09.07.12
Работејќи во услови на конфликти кои ги разделија земјите, како и нивното население, новинарите во Југоисточна Европа се многу често под влијание на етничките идентитети, закани од затворање или насилство и несигурно финансирање на нивните публикации. 
Притисоците со кои се соочуваат новинарите во регионот може да бидат олеснати само со посилни закони кои ќе ги штитат новинарите од владина одмазда, како и со имање на независен печат кој нема да биде под влијание на политиката со цел ги задржи своите врати отворени.
„Медиумите и политиката, наместо да водат сметка еден за друг, се умилкуваат еден на друг", рече Луфти Дервиши, кој предава истражувачко новинарство на Универзитетот во Тирана во Албанија. „Бидејќи зборуваме за улогата на медиумите како чувар ...песот-чувар никогаш не лае кога поминува некој член на семејството“.
Има безброј примери низ целиот регион. Црногорскиот новинар Петар Комнениќ помина четири месеци во затвор во мај, откако напиша дека обвинителите побарале од полицијата незаконски да стави високи судии под надзор.
Во Косово, парламентот гласаше два пати оваа година за отфрлање на предлозите со кои би се декриминализирала клеветата, наместо тоа правејќи ја граѓански прекршок. Поддржувачите на измената тврдеа дека кривичната казна за клевета им олеснува на бескрупулозните власти и полицијата да вршат притисок врз новинарите во прикривањето на незаконски дела. 
Македонските новинари потпишаа договор во јуни кој ја декриминализира клеветата во оваа земја, но предвидува парични казни за прекршителите. Критичарите велат дека самоцензурата е речиси загарантирана.
„Традиционалните улоги на новинарството станаа главно занемарливи ... доминантниот инстинкт во редакциите за дневни новости не е новинарство, туку самоцензурата“, изјави Кадри Гурсел, колумнист во турскиот дневен весник Милијет, кој беше киднапиран од страна на ПКК додека работеше за АФП во 1995-та година. „Ако го читате турскиот печат во последните пет години тогаш би поверувале дека нема ниту еден случај на корупција“.
Улогата на медиумите често се гледа со скептицизам и верување дека новинарите, исто така, заземаат одредени страни. 
„Новинарите можат да имаат многу важна улога, а тоа е точно известување со цел да се придонесе кон сите страни ... и избегнување на практиката на намалување на значењето на настаните кои ги преувеличуваат настаните кои го продолжуваат конфликтот“, Димитри Сотиропулос, научен соработник во Грчката фондација за европска и надворешна политика, изјави за SETimes. 
Фондацијата беше домаќин на повеќе од 30 новинари, невладини организации и претставници минатиот месец на конференцијата на грчкиот остров на Халки кои разговараа за слободата на печатот. 
Новинарите потврдија дека нивната улога е да бидат објективни и да ја кажат вистината, дури и ако таа е спротивна на официјалните ставови на нивната влада, но признаа дека во многу земји, тие се под притисок. Во Турција, новинари беа затворени поради божемни обвиненија, што доведе нивните колеги да ги намалат истражните приказни од страв.
Агрон Бајрами, кој беше заменик-уредник на весникот Коха Диторе во Приштина за време на бомбардирањето на НАТО и беше принуден да работи во егзил, рече дека Косово има проблем што се провлекува. „Сé уште има премногу медиуми кои стојат зад владите и сé уште во служба на владата“. Но, тој рече дека има напредок. 
„Оној вид на јазик кој постоеше веднаш по војната исчезна барем меѓу населението кое зборува албански“. Тој рече она што го уназадува Косово сега е „Имаме една политичка елита која не е подготвена да ја одигра својата улога во едно демократско општество. Тие се подготвени да ги контролираат, па дури и поседуваат свои медиуми затоа што тоа е начинот на кој тие ја одржуваат нивната моќ“. 
Притисокот ги преминува границите и доаѓа од сите страни. Ивана Константиновиќ, уредник на вести и водител во РТВ Б92 во Белград, рече: „Мојот пријател и колега го набљудуваат полицајци и не може да оди на одмор или во ресторан“. 
Исто е и во Албанија, рече Илда Лондо, истражувачки координатор во Албанскиот институт за медиуми. „Работните места на новинарите не се безбедни и многу често единствениот одговор е самоцензурата. Тоа создава многу лош квалитет на истражувачко новинарство“, рече таа. 
Јан Зиелонка, професор по европска политика во Оксфорд, обвини некои новинари дека се соработници со оние што ги покриваат, особено во земјите од Југоисточна Европа попречени од конфликти, репресивните влади и организираниот криминал. „Новинарите, исто така, се осомничени во оваа игра. Тие ги разменуваат своите услуги за лична и професионална корист и го поткопуваат квалитетот на медиумите“. 
Лада Прице, бугарски новинар, не се согласува. „Во многу земји, новинарите можеби немаат друг избор освен да ја играат играта“, стравувајќи за нивната безбедност. Всушност, само неколку дена пред настанот, Лидија Павлова, која го истражува организираниот криминал во југозападниот дел на Бугарија, доби закани и нејзиниот син беше брутално претепан двапати.
Ана Петрушева, која ја води Балканската Истражувачка Мрежа во Македонија, рече дека кога пет рибари беа убиени на езеро надвор од Скопје во април, медиумите претераа со националистичка реторика и ја распламтија ситуацијата. „Луѓето велеа дека Албанци го направиле тоа и тоа е она што медиумите го пренесуваа без прашање ...медиумите никогаш не го истражија она што го соопшти полицијата и никогаш не ја оспорија официјалната верзија“, додаде таа. 
И во Србија, вели таа, новинарите се под притисок и директно се заплашувани за пренесување на факти за воените злосторства. Сопствениците на медиумите добиваат закани дека ќе ги загубат владините реклами ако не ги поддржуваат владејачките сили.
„Самоцензурата ... ова е веројатно најголемиот проблем во Македонија, како и во Србија, до одреден степен. Новинарите не сакаат да се предизвикуваат тензии или да се доведат во неволја за плата од 300 или 400 евра и да бидат отпуштени. ... Поголемиот дел од медиумите се гласноговорници на власта или ја следат владината политика ... Тоа драматично ја намали довербата што повеќето луѓе ја имаат во медиумите“. 
