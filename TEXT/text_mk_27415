31/08/2010
БУКУРЕШТ, Романија -- Ромската граѓанска алијанса во Романија ги повика европските земји, во понеделникот (30-ти август) да ги бојкотираат француските производи и да започнат протести на 6-ти септември против политиката на Париз кон ромската заедница. „Свесни сме дека повеќето Роми немаат висока куповна моќ, но ние веруваме дека оваа акција ќе биде корисна", вели Дејвид Марк, претседател на Алијансата. "Ние ќе го прекинеме повикот за бојкот кога Франција ќе го запре масовното протерување и криминалзирање на една цела група од општеството."
Исто така во понеделникот, романскиот министер за надворешни работи Теодор Баконшчи рече дека одлуката на Франција да ги репатрира Ромите доброволно давајќи им финансиски надомест не е решение. Тој повика на дијалог меѓу двете земји и посебни програми за подобрување на животот на ова малцинство.
Франција, сепак, во понеделникот рече дека ќе ја засили депортацијата на странци фатени како крадат или питаат агресивно. Министерот за внатрешни работи Брис Хортефукс истакна дека една од секои пет кражби во Париз е од страна на романски граѓани. (Romania Libera - 31/08/10; AFP, Realitatea, Ziare - 30/08/10)
