01/06/2007
Од Игор Јовановиќ за Southeast European Times во Белград – 01/06/07
Здравко Толимир, поранешен армиски офицер на Република Српска (РС), за кој се верува дека е еден од главните организатори на мрежата што му помага на обвинетиот за воени злосторства Ратко Младиќ, да ја избегне правдата, во четвртокот (31-ви мај) беше уапсен во ентитетот на босанските Срби. 
Олга Кавран, портпаролката на главниот обвинител на Трибуналот на ОН за воени злосторства Карла дел Понте, ја потврди веста за апсењето.
Кавран за белградските медиуми изјави дека Дел Понте го поздравила апсењето на Толимир, и изразила надеж дека воените водачи на босанските Срби -- Младиќ и поранешниот претседател на РС, Радован Караџиќ -- исто така ќе бидат уапсени наскоро.
Новински агенции во петокот објави дека осомничениот е пренесен од Сараево за Хаг, со помош на НАТО. Ројтерс го цитираше портпаролот на мировниците на ЕУ дека Толимир вечерта бил задржан во кампот Бутмир во близина на Сараево, откако бил пренесен со хеликоптер од Бања Лука.
Портпатолот на НАТО, Дерен Чашел, потврди дека НАТО бил „вклучен во обезбедувањето сигурен трансфер“, но одби да даде детали. Толимир, поранешен висок армиски офицер на РС, е обвинет за геноцид и други кривични дела во и околу Сребреница во 1995 година. Обвинението против него не беше отворено во 2005 година. 
Белградските медиуми објавија дека тој бил уапсен на територијата на РС, во близина на границата со Србија. Шефот на Националниот совет за соработка со Трибуналот на ОН, Расим Љајиќ, потврди дека РС и српските безбедносни служби спроведоа заедничка операција на двете страни од границата. 
Локалните коментатори го поврзуваат апсењето со пристигнувањето на Дел Понте во Белград следната недела и надежта за продолжување на разговорите за Спогодбата за стабилизација и асоцијација со ЕУ. Аналитичарот Александар Радиќ смета дека апсењето на Толимир значи оти разговорите „скоро сигурно ќе продолжат“. 
Во изјавата за белградската новинска агенција БЕТА, Тадиќ рече дека Белград веќе можеше да очекува продолжување на преговорите, благодарение на искажаната решителност на новата влада. Последниот настан „ќе биде решавачки фактор“, посочи тој. 
Новата влада јасно стави до знаење дека сака да го реши прашањето на соработката со Трибуналот. Премиерот Воислав Коштуница вели дека ова прашање е едно од главните приоритети на владата.
Новата администрација на Коштуница, за разлика од претходната, не зависи од парламентарната поддршка на Социјалистичката партија на Србија, која се противи на екстрадицијата на обвинетите. Наместо тоа, владејачката коалиција сега вклучува партии кои заговараат подобра соработка со Хаг.
Минатиот месец српската воена полиција, наводно, претресе 300 соби на воениот хотел во Белград, барајќи го Толимир и другите бегалци. Сепак, никој не беше уапсен. 
Во четвртокот владата го формираше Националниот совет за безбедност, кој ќе ги координира сите безбедносни служби во земјата. Српскиот претседател Борис Тадиќ ќе раководи со истиот. 
По апсењето на Толимир, на слобода остануваат уште пет обвинети. Покрај Караџиќ и Младиќ, групата ги вклучува и Горан Хаџиќ, обвинет за злосторства во Хрватска, Властимир Ѓорѓевиќ, обвинет за злосторства против косовските Албанци, и Стојан Жупљанин, обвинет за злосторства против босанските Хрвати и муслимани.
