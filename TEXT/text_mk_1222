04/04/2008
Меѓународниот аеродром во Tиранa потпиша договор за заем во висина од 22 милиони евра со Европската банка за реконструкција и развој, за изградба на нов патнички терминал. Аеродромот има за цел зголемување на својот капацитет на 1,5 милиони патници годишно со наменски инвестиции.
*** 
Шефот на Мисијата на ММФ во Aлбанијa Гервин Бел, во вторникот (1-ви април) рече дека набрзо решение на сегашната енергетска криза во Албанија е приватизацијата на Енергетското претпријатие. Бел предупреди дека енергетската криза се претвори во финансиска криза, која претставува терет за државниот буџет. 
*** 
Националните буџети на Бугаријa, Грузија, Грција, Moлдавијa, Романијa, Русијa, Tурција и Украина ќе одвојат средства за изградба на автопат долг 7.000 километри, кој ќе ги поврзува осумте членки на Црноморската организација за економска соработка. ЕУ и другите институции ќе помогнат во финансирањето на проектот. 
*** 
Романскиот премиер Калин Попеску Таричеану во средата (2-ри април) му рече на својот британски колега Гордон Браун дека Романијa сака да привлече британски инвеститори во својот енергетски и банкарски сектор. Двајцата водачи се состанаа на маргините од самитот на НАТО во Букурешт.
*** 
Модернизацијата на црногорската eлектрична инфраструктура ќе чини околу 250 милиони евра, рече генералниот директор на претпријатието во земјата ЕПЦГ, Срѓан Ковачевиќ, на состанокот во средата (2-ри април). Ковачевиќ објасни дека бројките ги вклучуваат и трошоците за изградба на нови капацитети.
*** 
Растот на БДП на Босна и Херцеговина (БиХ) е забавен на 6 отсто во 2007 година, што претставува пад од 6,7 отсто во споредба со претходната година, според прелиминарните податоци објавени во последниот билтен на Централната банка на БиХ. Номиналниот БДП произведен од економијата минатата година изнесуваше 10,6 милијарди евра, скок од 9,7 милијарди евра во 2006 година. 
*** 
Европската банка за реконструкција и развој (ЕБРД) планира да инвестира помеѓу 220 и 260 милиони евра во Србијa оваа година, според Хилдегард Гацек, шефот на канцеларијата на ЕБРД во Србија. Околу 40 милиони евра ќе бидат канализирани во финансискиот сектор, додаде таа во интервјуто за списанието Банкaр во четвртокот (3-ти април). 
(Разни извори – 28/03/08 - 04/04/08) 
