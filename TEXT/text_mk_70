07/11/2005
Од Даниел Дајану за Southeast European Times во Букурешт – 07/11/05
Третиот независен извештај кој ја оценува економската перформанса на Романија во однос на целите од Лисабонската агенда беше објавен неодамна. Тој следи по студијата од ноември 2004-та година, која беше фокусирана врз конкурентноста и начините за приближување кон европските стандарди, како и по почетната анализа во март 2004-та година, која содржеше матрица за успешност заснована врз главните цели изнесени во агендата. 
Новиот извештај е направен врз основа на ревидираната агенда, а користи структурни показатели со цел да ја оцени романската економија и ја проучува врската помеѓу политичките стратегии и економското закрепнување/економскиот раст во последните години, конкурентноста во локален контекст, како и способноста на романските политичари да го зголемат бројот на нови работни места како средство за намалување на миграцијата. 
Општо земено, Лисабонската агенда е амбициозна политичка програма, која треба го реши проблемот со ниската продуктивност и економската стагнација со која се соочува ЕУ, која заостанува зад Соединетите Американски Држави, а се повеќе и повеќе, и зад развиените азиски економии. Нејзина главна цел е ЕУ да стане „најдинамична и најконкурентна економија во светот“ до 2010-та година. Програмата става посебен нагласок врз градењето на едно општество базирано врз знаење преку компјутерска писменост, технолошки иновации и развој на бизнисот поврзан со информатичката технологија.
Лисабонската агенда истовремено функционира како една амбициозна визија и како сложена низа на политички инструкции. Нејзините приоритети можат да бидат различно толкувани од страна на земјите-членки и земјите-аспиранти, а националните перформанси и околности значително варираат. Додека постарите земји-членки на ЕУ се посебно насочени кон отворање на нови работни места и поддршка за истражувањето и развојот, како и кон реформи на социјалната држава, за земјите-кандидати како Романија главни приоритети се економското реструктуирање и подобрување на бизнис-климата. Иако информатичката и комуникациската технологија понекогаш можат да направат чуда, фазите на развој не можат едноставно да се прескокнат по желба. За Романија, како и за некои други земји во транзиција, усвојувањето на технологијата ќе остане клучно во блиска иднина. 
Исполнувањето на грандиозните цели изнесени во Лисабонската агенда можеби изгледа како луксуз за новонастанатата романска економија. Ваквите економии, како што е општо познато, се потпираат главно врз примена на достапните модерни технологии во обид да се постигне брз економски раст. И покрај тоа што е постигнат значителен економски раст во последните години (причината поради која Романија ја доби својата прва оценка од рејтинг фирмите Фич и С&П), структурните основи на романската економија не се доволно цврсти. Покрај тоа, локалното финансиско посредување е недоволно развиено, земјоделството е старомодно, а надворешниот дефицит брзо расте. Во овие услови, создавањето на една економија базирана врз знаење е доста смел обид.
Всушност, Романија треба да помине долг пат за да ги постигне целите изнесени во Лисабонската Агенда. И покрај постигнатиот напредок, таа не е ниту блиску да им се приближи на перформансите на 25-те актуелни земји-членки на ЕУ во речиси сите сфери. Ова е главно поради тоа што Романија има различни приоритети и предизвици. 
Добра вест е тоа што дифузијата на знаењето - односно, ширењето на информатичката технологија - напредува брзо, и покрај тоа што показателите за создавање на знаењето се сеуште незадоволителни. Појавувањето на нови фирми за производство на софтвери покажува дека работите се движат во вистинска насока. Сепак, клучот за подолгорочен економски раст е производство на производи и услуги со повисока додадена вредност, а за ова ќе треба да се посвети поголемо внимание врз образованието, развивање на вештините и експанзија на технолошкото искуство - одржувајќи чекор со најновите информации и комуникациски технологии. 
Новиот извештај содржи низа политички препораки за зголемување на напредокот на Романија кон целите од Лисабонската Агенда. Од најголема итност е зајакнувањето на капацитетот за користење на средствата на ЕУ; еден начин би бил преку формирање на посебно тело, како на пример Корпорација за развој на инфраструктурата. Јавните расходи треба да бидат преструктуирани со пренасочување на средствата во сферите кои го зајакнуваат човечкиот капитал и административниот капацитет на земјата. Повеќегодишна програма за планирање на буџетот е императив. 
Се разбира патот кон едно општество на знаење нема да биде лесен доколку не се зголеми сегашното опаѓање на средствата за истражување и развој (ИР). Извештајот препорачува насочување на поголема државна помош кон ИР и обезбедување помош за спроведување на ИР. На пример, фискалните стимуланси би можеле да се поврзат со дел од трошоците за ИР или со дел од вработените во ИР во однос на вкупниот број на вработени или бројот на патентите регистрирани секоја година.
Специфичните цели поврзани со Лисабонската Агенда, исто така, треба да се разгледаат во контекст на поголемите политички проблеми кои влијаат врз целата економија. На пример, на Романија и е потребна енергична конкурентна политика со цел да ја спречи злоупотребата на пазарот. Даночната основа треба да биде зголемена и да се подобри собирањето на данокот со цел да се избегне „буџетен шок“ во време кога треба да се влезе во ЕУ. Прекумерното зголемување на вредноста на домашната валута треба да се спречи преку директно таргетирање на инфлацијата. Компонентите на трошоците за работна сила кои не се поврзани со платата треба да се намалат, особено за работните места со пониски квалификации, трошоците за вработување и отпуштање треба да се намалат, како и да се подобри Законот за работни односи. Потребно е да се охрабри концептот на учење во тек на целиот живот. 
Перформансата на Романија треба да се оцени реално. Треба да помине време пред Романија да се најде во вистинска позиција да започне со создавање на една целосно оформена „економија на знаење“ или да се соочи со другите долгорочни цели на Лисабонската Агенда. Сепак, треба да направат напори во форма која ќе одговара на карактеристиките на романската економија. Причините се јасни. Прво, Лисабонската Агенда е рангирана многу високо на листата на приоритети на клубот кон кој Романија ќе се приклучи наскоро, ЕУ. Второ, работењето на остварување на долгорочната визија ќе ја поттикне земјата да ги направи потребните подобрувања на квалитетот на производите и услугите, што пак последователно ќе овозможи пораст во сите сфери. Семето на промени мора да се посее веднаш. 
