09/04/2007

Tурција лансираше нов систем „е-конзулат“ кој ќе им овозможи на граѓаните што живеат во странство да вршат конзуларни работи преку Интернет 24 часа на ден. Корисниците на услугата може да ги регистрираат раѓања, да аплицираат за обновување и продолжување на пасошите, да вршат граѓански трансакции и да имаат пристап до трансакциските листи на давачки. Сега засега „е-конзулатот“ е на располагање само за Турците што живеат во Европа и во САД. 
*** 
Грчките и турските научници учествуваат во меѓународниот проект за анализирање и следење на една од најактивните земјотресни зони во светот -- Северноанатолскиот расед во близина на Истанбул. Според Герасимост Хулиарас од Геодинамичкиот институт на атинската Опсерваторија, целта е да се соберат информации за однесувањето на раседот со поставување на специјални сензори во морето Мармара, со анализирање на податоците и потенцијалното предвидување на катастрофалните земјотреси. 
*** 
Бугарските студенти на Софискиот технички универзитет Петко Иванов и Иво Недјалков, беа наградени со мини нобелови награди, што Шведска ги доделува секоја година на странски студенти во една од дисциплините на Нобеловата награда. Иванов и Недјалков ги добија наградите за нивните остварувања во физиката. 
*** 
Хрватските иноватори добија 20 награди на 10-тиот Московски меѓународен салон за индустриска сопственост „Архимед“. Тие освоија седум златни и четири сребрени медали, наградата за најдобар странски патент, пет специјални награди и три признанија од Руспатент. Иноваторите од Србија, исто така, беа наградени во Москва, добивајќи четири златни и две сребрени медали. 
*** 
Хрватското Mинистерство за култура и Хрватскиот државен архив официјално го објави почетокот на компјутеризаниот национален архивски систем АРХиНЕТ, кој се очекува да стане оперативен во средината на јуни. Преку 100 милиони документи, книги, фотографии, филмови и друг материјал, ќе бидат ставени на располагање на интернет, како дел од проектот. 
*** 
Романската академија, главниот научен и културен форум во земјата, ја прослави својата 141-ва годишнина на 4-ти април. Овогодинешниот настан се поклопи со настаните по повод одбележувањето на 100-тата годишнина од раѓањето на романскиот писател, филозоф и историчар на религиите, Мирчеа Елиаде (1907-1986). Президиумот на академијата одлучи да формира Институт на историјата на религиите, кој ќе го носи името на Елиаде. 
(Разни извори – 02/04/07-09/04/07)
