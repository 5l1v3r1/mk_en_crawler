12/07/2007
ВАШИНГТОН, САД -- Курдистанската влада во северен Ирак и нејзиниот претседател, Масуд Барзани, не само што ги штитат членовите на Курдистанската работничка партија (ПКК), туку и ги снабдуваат со оружје, рече турскиот амбасадор во Вашингтон, Наби Сенсој, за новинарите во средата (11-ти јули). Тој рече дека оружје од американско производство, наводно, за безбедносните сили во северен Ирак, завршува во рацете на герилците на ПКК. Тој, исто така, го потврди движењето на војниците долж границата со Ирак, но рече дека тоа е одговор на поголемата од обично активност на ПКК во областа. Каков било прекуграничен упад ќе бара одобрение од парламентот, кој не се очекува повторно да заседава по општите избори на 22-ри јули.
Во другите вести од средата, премиерот Реџеп Тајип Ердоган, рече дека се надева оти идните претседателски избори ќе бидат спроведени од страна на новиот парламент без проблеми. Ердоган додаде дека ако опозицијата го отфрли неодамнешниот повик на Партијата на правдата и развојот за компромисен кандидат од членовите на парламентот, тогаш општите избори за претседател ќе бидат единствената алтернатива. За ваквиот потег ќе биде потребен национален референдум. (Заман, Сабах, Аксам, Радикал - 12/07/07; AП, АФП, УПИ, НТВ, Агенција Анадолу - 11/07/07)
