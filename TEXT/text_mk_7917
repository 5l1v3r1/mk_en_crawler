06/03/2013
Анес Алиќ за Southeast European Times во Сараево -- 06.03.13
Стапката на невработеност во Босна и Херцеговина (БиХ) достигна рекордно високо ниво од 44,4 отсто во 2012 година, втора по висина стапка на невработеност во Европа. Експертите велат дека првиот чекор на владата кон средување на ситуацијата е комплетирањето на политиките на создавање работни места, и покрај тековните политички превирања.
Владата изготви неколку стратегии за намалување на невработеноста, но ниту една не беше успешна. Последната, подготвена од претходната влада, предвидуваше вработување на 20.000 нови работници годишно од 2012 до 2014 година. Но, стратегијата не се спроведува.
Алија-Ремзо Бакшиќ, директор на Здружението на работодавачи на БиХ, изјави заSETimes дека ќе има мал напредок ако властите не ги усвојат соодветните закони и прописи.
„Овие стратегии мора да бидат проследени со конкретни мерки, иницијативи и привилегии за работодавачите и инвеститорите, како домашни, така и странски“, рече Бакшиќ.
Но, работните места преку странски инвестиции бавно доаѓаат. Политичката нестабилност ги одвлекува инвеститорите, особено од 2010 година, кога постизборниот ќор-сокак ја остави државата без каква било функционална власт повеќе од една година.
Алмир Пестек, заменик-директор на сараевскиот Економски институт, вели дека постојаниот политички хаос, недостатокот на функционални институции и недостатокот на носење соодветни одлуки ја прават БиХ држава со висок ризик за инвеститорите.
„Приливот на странски инвестиции во БиХ забележа драстичен пад во последниве години, а кредитниот рејтинг неодамна беше намален“, рече Пестек. „Целата оваа криза влијаеше на пазарот на работна сила.“
Жителот на Сараево Алмир Чехиќ е официјално невработен од 2003 година. Сега во своите 30-ти години, тој работи најразлични работи кои не се официјално регистрирани, и според тоа не обезбедуваат придонеси за социјално осигурување.
Ваквите ангажмани ги искривуваат статистичките податоци за невработеноста. Официјално 200.000 луѓе се без работа, но работат без да се пријавени.
„Сум работел како келнер, столар, и во фабрика за мебел, но тоа беше нелегално бидејќи ниту еден од работодавачите не сакаше да ме пријави, за да избегне плаќање даноци или плаќање за моето здравствено и социјално осигурување. Бидејќи сум под биро, имам одредени бенефиции од државата“, рече Чехиќ.
Иако БиХ е далеку од добивање членство во ЕУ, граѓаните и властите се чини дека се надеваат оти тоа ќе биде клучно.
„Ако станеме членка на ЕУ, тоа ќе помогне да се намали стапката на невработеност. Сепак, ние сме најмалку една деценија оддалечени од членството и овој проблем мора веднаш да се реши“, рече Спахо.
