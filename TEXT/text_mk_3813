22/11/2007
(Телеграф, Блиц - 22/11/07; Ројтерс, АП, Бета, Б92, БИРН - 21/11/07)
Претставникот на ЕУ во меѓународната тројка што посредува со разговорите за статусот на Косово во средата (21-ви ноември) изрази песимизам дека ќе биде постигнат договор до крајот на преговорите на 10-ти декември. 
„Се разбира, договор за статусот би бил идеално решение, но, за жал, не можеме тоа да го очекуваме“, им рече Волфганг Ишингер на новинарите во Берлин, еден ден по последниот круг разговори. Тој, сепак, изрази надеж дека Белград и Приштина ќе можат да постигнат договор барем за нивната идна соработка пред да завршат разговорите.
„Нашата цел во тројката, дури и ако не добиеме решение за статусот на Косово, беше да добиеме договор за односите помеѓу Србија и Косово, независно од тоа како и кога е решено прашањето на статусот“, рече германскиот дипломат. 
Иако технички сé уште дел од Србија, Косово е де факто протекторат на ОН уште од крајот на конфликтот во покраината во периодот 1998-1999 година. 
По 14 месеци претежно јалови разговори, поранешниот специјален претставник на ОН за процесот на статусот, Марти Ахтисари, предложи на Косово да му се даде независност под надзор на меѓународната заедница, при што значајните услови за поделба на власта ќе имаат за цел да ги заштитат етничките Срби и другите малцинства. 
Раководството на етничките Албанци во Косово го прифати планот, додека Србија го отфрли. Белград тврди дека највеќе што може да прифати е „широка автономија“ за покраината. 
Во јули, западните нации одлучија да ја одложат нацрт-резолуцијата на Советот за безбедност на ОН за Косово, заснована на планот на Ахтисари, поради потенцијалното руско вето. Шесте земји во Контакт-групата, Велика Британија, Франција, Германија, Италија, Русија и САД, тогаш го презедоа процесот од ОН, формирајќи ја тројката како последен обид за прекин на ќор-сокакот.
Неколку различни опции за решавање на прашањето на статусот беа предложени во текот на изминатите неколку месеци, но сите беа отфрлени од едната или од двете страни. 
Бугарскиот министер за надворешни работи, Ивајло Калфин, во четвртокот изрази надеж дека следниот состанок на тројката со српските преговарачи и преговарачите од косовските Албанци, во Баден, Австрија, на 26-ти ноември, би можел да резултира со договор.
Ако тоа не се случи, рече тој, меѓународната заедница треба да се погрижи Косово да не се претвори во „црна дупка“, што ќе генерира насилство во регионот.
Екстремистички групи повторно се појавија и на албанската и на српската страна, макар што степенот на опасност сé уште не е јасен. Во средата т.н. Гарда на цар Лазар ја повика Србија да „започне војна за одбрана на Косово“ и рече дека ќе ја преземе работата во свои раце ако властите не го сторат тоа. Властите во Белград, пак, ја отфрлија заканата, велејќи дека нема информации што укажуваат на тоа дека групата -- забранета од УНМИК -- претставува конкретен ризик по безбедноста.
Член на паравоената група на етничките Албанци, која исто така е забранета од УНМИК, во средата рече дека неговата организација ќе се спротивстави на секој обид на српските милитанти да преминат во Косово. 
„Ако влезат во Косово, ние сме подготвени да се соочиме со нив воено“, рече Гафур Адили, кој тврди дека го води политичкото крило на Албанската национална армија. „Нема да ни биде лесно ако Србија, владата, го нападне Косово, но овие паравојници не се никаков проблем за нас.“ 
