07/07/2008
БЕЛГРАД, Србија -- Претседателката на парламентот, Славица Ѓукиќ-Дејановиќ, во понеделникот (7-ми јули) свика седница на која треба да се гласа за новата влада на Србија. Членот на Демократската партија (ДС) и поранешен министер за финансии, Мирко Цветковиќ, ќе ја предводи владата. За усвојување на предлогот потребни се 126 од вкупно 250 гласови во парламентот. Според законот усвоен минатата недела, владата ќе има 27 членови -- премиер, 24 министри, четворица вицепремиери, од кои тројца ќе предводат и министерства и еден министер без ресор. 
ДС ќе има 13 претставници во владата, Г17 Плус ќе има шест, Српската социјалистичка партија (СПС) ќе има четири и Партијата на обединетите пензионери на Србија (ПУПС), Социјалдемократската партија (СДП), Српското движење за обнова (СПО), Партијата за демократска акција (СДА) ќе имаат по едно.
Во неделата раководството на СПС ги номинираше своите кандидати за министерските места. Водачот на СПС Ивица Дачиќ се кандидира за прв вицепремиер и министер за внатрешни работи, Милутин Мркоњиќ за министер за инфраструктура, Жарко Обрадовиќ за министер за образование и Петар Скундриќ за министер за рударство и енергија. (Бета, Танјуг, Блиц, РИА Новости, Студио Б, РТРС - 07/07/08; РТС - 06/07/08)
