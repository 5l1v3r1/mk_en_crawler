02/03/2005
(ЕурАктив, Зиуа - 02/03/05; ЕУобсервер, РФЕ/РЛ, Ромпрес - 01/03/05; EУ, AФП - 28/02/05)
Завршувајќи ја дводневната посета на Букурешт, комесарот за проширување на ЕУ, Оли Рен, во вторникот (1-ви март) рече дека Романија има добри шанси да го постигне потребниот напредок за пристап во Унијата во јануари 2007 година. Но, тој, исто така, ги предупреди властите дека немаат време за губење во однос на исполнувањето на критериумите за членство. 
„Романија треба да вложи напори за исполнување на критериумите за членство и, од таа гледна точка, секој ден, секоја недела, секој месец треба да се искористи најдобро што може во борбата против корупцијата и реформите на судството“, им рече Рен на новинарите. Исполнувањето на условите кои се содржат во спогодбата за пристап претставува „приоритет над приоритетите“, додаде тој. 
Романија ги заврши своите разговори за пристап во декември и, според планираното, заедно со Бугарија требада ја потпише спогодбата за пристап со ЕУ на 25-ти април. И покрај тоа што членството се очекува во 2007 година, заштитните клаузули вклучени во спогодбата дозволуваат одложување во случај условите да не бидат исполнети. Покрај борбата против корупцијата и продолжувањето со судските и политичките реформи, земјата мора, исто така, да ги намали и државните субвенции за челичната индустрија. 
За време на својата прва официјална посета на Романија од стапувањето на функцијата во ноември, Рен, исто така, се состана и со претседателот Трајан Басеску, со премиерот Калин Попеску Таричеану, министерот за надворешни работи Разван Михаи Унгуреану и со други високи функционери. 
Таричеану го увери Рен дека неговата земја е решена да ги исполни своите обврски, особено во борбата против корупцијата. Тој истакна дека администрацијата го ослободи Врховниот судски совет од политичкото влијание, назначи министер за правда кој не е член на политичка партија и им го одзеде имунитетот за кривично гонење на поранешните министри. 
„Нема никакво сомневање во врска со намерите на властите за борба против корупцијата“, рече Таричеану. 
Мониторинг мисија на ЕК треба да го посети Букурешт овој месец, а во мај треба да ја презентира својата проценка. Неколку месеци подоцна, најверојатно во ноември, ЕК ќе објави сеопфатен извештај во врска со напредокот во пристапот на Романија. Рен вети „фер проценка“. 
