06/12/2007
(Блумберг, Nine O'clock, Hotnews.ro - 06/12/07; ФТ, Ромпрес, Дејли телеграф, 10 Даунинг стрит, романска влада - 05/12/07)
Романскиот премиер Калин Попеску Таричеану во средата (5-ти декември) беше во еднодневна посета на Лондон, на разговори околу прашањата од билатерален интерес со својот британски колега, Гордон Браун, вклучително и ограничувањата наметнати за миграциските работници од неговата земја.
Пред влезот на Бугарија и Романија во ЕУ на 1-ви јануари, британската влада објави пакет мерки со кои се ограничува пристапот на работниците од двете балкански земји до нејзиниот пазар на труд за период од една година, кој потоа беше продолжен за уште 12 месеци во октомври. 
За време на разговорите со Браун, Таричеану повика на олеснување на ограничувањата, велејќи дека граѓаните на ЕУ имаат право на еднаков третман, особено право на слободно движење и труд. 
„Се работи за принципиелно прашање“, изјави романскиот премиер за Фајненшал тајмс пред неговата посета. „Со остварувањето на ова, јас не сакам да обезбедам преплавување од страна на Романците на пазарот на труд во Англија.“
Романија ја има една од најниските стапки на невработеност во Европа и веќе се соочува со недостаток од половина милион работници.
„Пред да пристапиме во ЕУ, невработеноста беше под 5 отсто. Сега е под 4 отсто“, рече Таричеану во интервјуто за новинската агенција Блумберг во средата.
Изразувајќи благодарност за „извонредниот придонес на романските работници“ за британската економија, Браун јасно стави до знаење дека ограничувањата остануваат на сила. Тој инсистираше на тоа дека политиката на неговата земја е во согласност со принципите на ЕУ. 
Разговорите се фокусираа на состанокот од 14-ти декември на водачите од 27-те земји-членки во Брисел и формулирањето на координиран пристап на ЕУ на „предизвикот“ на глобализацијата, се вели во изјавата на канцеларијата на Браун. Прашањата од меѓународен интерес, како што се Косово, Ирак и Авганистан беа, исто така, на агендата на премиерот, како и начините за унапредување на билатералната политичка и економска соработка.
Опишувајќи ги односите помеѓу двете земји како „посилни од кога и да е“ Браун рече дека тој и Таричеану се согласиле да организираат билатерална инвеститорска конференција во обид да помогнат во унапредувањето на трговијата и инвестициите. 
Британските инвестиции во романската економија моментно ја надминуваат сумата од 5 милијарди евра, при што повеќе од 3.200 британски претпријатија работат во клучните сектори, вклучително телекомуникациите, информатичката технологија, финансиските служби и заштитата на водите и животната средина. 
За време на својата посета на Лондон, Таричеану исто така имаше работен ручек со група од 30 извршни директори на големи британски претпријатија заинтересирани за инвестирање во Романија. Тој ги информираше за легислативните и административните мерки што Букурешт ги презема за подобрување на бизнис климата и зајакнување на конкурентноста на националната економија.
Романскиот водач, исто така, се состана со претставниците на парламентарната британско-романска група на пријателство, членовите на комитетот за внатрешни работи на долниот дом и владини претставници. За време на разговорите во Вестминистер, седиштето на британскиот парламент, Таричеану повторно ги повика британските власти да ги укинат ограничувањата за миграциските работници од Романија.
