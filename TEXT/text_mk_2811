01/12/2005
Од Разва Амариеи за Southeast European Times во Букурешт – 01/12/05
Од следната година таканаречениот „данок на пороците“ од околу едно евро ќе биде додаден на цената на секоја кутија цигари што се продава во Романија, со што нивната цена за локалните пушачи ќе се зголеми двојно. Луѓето кои уживаат во жестоките алкохолни пијалаци, исто така, ќе мора да платат повеќе за тоа: данокот за некои алкохолни пијалаци ќе се зголеми од 0,5 евра на 2 евра за шише. 
Овие зголемувања на даноците се очекува да носат помеѓу 30 до 40 милиони евра месечно, при што приходите директно ќе одат за буџетот на здравството. „Очигледно е дека пушачите и конзументите на алкохол се разболуваат почесто од другите луѓе, така што тие и треба да плаќаат повеќе“, рече министерот за здравство, Еуген Николаеску. 
Но, не се сите стопроцентно оптимисти. „Овој данок нема да биде ефикасен ако властите не го контролираат шверцот на цигари и алкохол“, рече министерот за финансии, Себастијан Владеску на прес-конференцијата. Помеѓу обичните луѓе реакциите се најразлични. „Мислам дека тоа не во ред. Јас веќе плаќам прилично големи суми секој месец за здравствено осигурување“, вели Дан Бурчица, 46-годишен пушач. 
„Цигарите и алкохолот го уништуваат здравјето, така што можеби ако цените се повисоки луѓето ќе размислат двапати дали да купат цигари или жесток алкохол“, смета 63-годишната Маријана Луческу, пензионирана државна службеничка. 
Романската државна здравствена мрежа се соочува со сериозни финансиски потешкотии. Системот моментно им должи на набавувачите на лекови и медицински производи повеќе од 350 милиони американски долари. Недоволните финансиски средства влијаат на квалитетот на третманот. Особено во помалите болници, пациентите честопати самите мора да купуваат лекови, шприцеви и завои. 
Заедно со „данокот на пороците“ властите се надеваат на зголемување на буџетот во здравството со тоа што ќе побараат од луѓето да плаќаат повеќе за здравственото осигурување. Моментно само околу 5 милиони Романци плаќаат придонеси во овој систем. Околу 6 милиони пензионери, кои досега беа изземени, можеби наскоро ќе им се приклучат. Но, всушност, само 12.000 пензионери -- оние со пензии над 275 американски долари -- ќе мора да посегнат по своите џебови. На сите други „придонесите“ ќе им ги плаќа државата. 
Официјалните претставници на Министерството за здравство се залагаат за собирање даноци од фармерите кои официјално не пријавуваат приходи, а имаат големи имоти и голем број животни. Ним ќе им се наплаќаат даноци според групата за здравствено осигурување со средни примања. Исто така, ќе мора да плаќаат и околу два милиони Романци кои работат во странство. „Тие обично одат во Романија за медицинските проблеми кои не им се итни, дури и ако немаат осигурување“, вели Николаеску. 
Приватизацијата на болниците би можела да биде уште еден извор на приходи. Министерството за здравство планира да го започне овој процес со враќање на локалните клиники на нивните заедници. „Ние, исто така, ќе обезбедиме и одредена сума за финансирање на болниците, но ако тие почувстуваат дека не можат да ги водат институциите, ќе можат да ги продадат истите“, објаснува Николаеску.
Со сето ова, министерството ги започнува најконкретните реформи на здравствениот систем во последниве 15 години. Сепак, повеќето Романци не се особено загрижени. Оние со повисоки плати од просечните веќе започнаа да плаќаат приватни здравствени осигурувања или ги користат приватните медицински установи. Што се однесува на оние другите, тие едноставно се надеваат на добро здравје. 
