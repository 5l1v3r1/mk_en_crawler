23/05/2005
(БТА, Софиска новинска агенција, БНН, Атинска новинска агенција, Катимерини, МИА, официјална веб-страница на бугарскиот претседател - 21/05/05; БТА, Journal of Turkish Weekly, Тркиш прес, Фена - 20/05/05)
Осум претседатели од Југоисточна Европа (ЈИЕ) во саботата (21-ви мај) ветија дека ќе ги зајакнат напорите за заштита и промовирање на регионалното културно наследство. 
Претседателите Алфред Мојсиу од Албанија, Борислав Паравац од Босна и Херцеговина (БиХ), Георги Парванов од Бугарија, Стипе Месиќ од Хрватска, Каролос Папуљас од Грција, Бранко Црвенковски од Македонија, Филип Вујановиќ од Црна Гора и Ахмед Неџдет Сезер од Турција во петокот се состанаа во Варна, на бугарското крајбрежје на Црното Море, на дводневниот форум насловен како: „Културни коридори во Југоисточна Европа: Заедничко минато и споделено наследство“. Тие им се придружија на министрите за култура на Романија и Србија, како и на генералниот директор на УНЕСКО Коичира Мацура и генералниот секретар на Советот на Европа Тери Дејвис. На состанокот, кој се одржа на иницијатива на Парванов, исто така, присуствуваа и официјални претставници на Европската комисија и Меѓународниот совет за споменици и локалитети. Самитот се одржа под покровителство на Парванов, Мацура и Дејвис. 
Учесниците се согласија дека балканскиот регион е крстосница на цивилизации и религии со милениуми и дека културните патишта се извор на економски развој како и можност за промена на имиџот на регионот. 
„Културното наследство со години е алиби за конфронтирачки дејства, но сега ние докажуваме дека културата претставува дел од повеќеаспектниот позитивен имиџ на регионот“, рече Парванов во врска со етничката и културната разновидност на Балканот и неговото проблематично минато. 
На крајот од состанокот, претседателите усвоија декларација во која се вели дека „културното и историското наследство повеќе не ќе може да не дели. Напротив, тоа ќе не обединува и ќе биде едно од најсериозните аргументи за интеграција на регионот во ЕУ“. 
Од земјите-учеснички, само Грција е членка на ЕУ. Бугарија и Романија треба да влезат во блокот од 25 нации во јануари 2007 година. Декларацијата од Варна, исто така, содржи и ветување од балканските водачи дека ќе го поддржат формирањето на регионална рамка за институционална соработка во областа на културното наследство. Тие, исто така, ветија дека ќе работат во партнерство со Европскиот институт за културните патишта од Луксембург и други специјализирани институции. 
Презентацијата, промоцијата и интерпретацијата на културното наследство треба да го унапреди взаемното разбирање и почит, се вели во документот. 
Шефовите на држави се согласија да го олеснат формирањето на регионална мрежа на национални и меѓународни експерти, чија задача ќе биде развој на стратегија за заштита, одржлива употреба и промовирање на културните коридори, како и акционен план за негово спроведување. Документот, најверојатно, ќе биде презентиран за време на следниот регионален состанок на претседателите, кој -- како што предложи Месиќ -- ќе се одржи во Хрватска во 2006 година и ќе се фокусира на науката. 
Со декларацијата од Варна претседателите, исто така, ветија дела ќе поттикнат итни мерки за заштита на загрозеното културно наследство во регионот, вклучувајќи и понатамошни дејства против илегалната трговија на артефакти. 
