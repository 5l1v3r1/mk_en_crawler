04/04/2005
Од Разван Амареи за Southeast European Times во Букурешт – 04/04/05
До 1-ви јануари 2003 година само поранешниот државен Ромтелеком имаше дозвола за услуги во фиксната телефонија во Романија. Како што е и вообичаено за монопол, цените беа нереални и луѓето што бараа фиксни телефонски линии честопати мораа да чекаат со години за истите да бидат приклучени. Сега повеќе од 2.000 претпријатија се заинтересирани да станат конкуренти на Ромтелеком на различни нивоа. Околу 60 од нив ги презедоа сите неопходни чекори за добивање овластување, додека 24 имаат свои сопствени мрежи. 
На крајот од јуни 2004 година овие претпријатија имаа скоро 21.000 корисници. Во шест месеци овој број се зголеми за трипати, со што на крајот од годината извештаите покажаа вкупно 67.000 корисници. Ромтелеком, во меѓувреме, сé уште имаше 4,3 милиони корисници од 31-ви декември 2004 година. „Стапката на раст на пазарот на фиксната телефонија изнесуваше, во 2004 година, 7,7 отсто“, рече Јон Смеиану, претседателот во заминување на Националното регулативно тело за комуникации. 
Во регионот како целост бројот на корисниците на фиксната телефонија минатата година се намали за 0,5 отсто. Но, има објаснување за оваа спротивност. „Романија ја има една од најниските густини на фиксната телефонија во Централа и Источна Европа“, рече економскиот аналитичар Николае Оака. 
Во кревката конкурентност на романскиот пазар првичните ефекти се веќе забележливи. Околу 39 отсто од меѓународните повици минатата година се направени со користење на услугите на новите претпријатија - скоро двојно повеќе во споредба со 2003 година. Овој тренд го принуди Ромтелеком и четирите претпријатија на мобилна телефонија значително да ги намалат цените. Просечно цените на меѓународните повици се намалија за 44 отсто, додека за некои дестинации и некои периоди намалувањето е дури до 60 отсто. Цените на меѓународните телефонски повици се намалени просечно за 25 отсто. 
Досега повеќето нови оператори ги имаа за цел големите претријатија - повеќето од нивните клиенти се средни и големи претпријатија. Но, оваа година фокусот се чини дека е ставен на помалите клиенти: малите претпријатија и приватните домови. 
Михаела Василута, претставник на друго претпријатие за фиксна телефонија, Атлас Телеком, вели дека претпријатието прави инвестиција од 100 милиони евра, со цел да достигне големина од еден милион корисници. „За 2005 година ние се насочуваме кон десет големи градови, по кои во 2006 година ќе следат нови десет“, рече таа. 
