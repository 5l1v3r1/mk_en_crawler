28/09/2011
(Блумберг, Вол стрит џрнал, Финфактс, РТЕ - 28.09.11; AП, Ројтерс, АФП, ДПА, ФТ, Дојче веле, Би-Би-Си, еКатимерини, Кришчен сајанс монитор, Лос Анџелес тајмс, РФИ - 27./09.11)
Грчкиот парламент во вторникот (27-ми септември) одобри нов данок на имот, со цел да й помогне на социјалистичката влада на премиерот Јоргос Папандреу да ја исполни буџетската цел од програмата за кредити за спас во висина од 110 милијарди евра, од ЕУ и ММФ.
Непопуларната мерка беше усвоена од собранието од 300 пратеници со поддршка на сите 154 пратеници од владејачката партија ПАСОК и еден независен пратеник.
Новиот данок, кој ќе остане на сила до 2014 година, се очекува да донесе околу 2 милијарди евра во државниот буџет оваа година и да й помогне на Грција да ја исполни својата цел на буџетскиот дефицит одредена со договорот за финансиска помош од мај 2010 година.
Законот за данок на имот беше одобрен во предвечерјето на новата оценка за напредокот на оваа балканска држава во исполнувањето на условите од мултимилијардниот пакет итен заем на официјалните претставници на Европската комисија (ЕК), Европската централна банка (ЕЦБ) и ММФ. 
Ревизорската тројка требаше да спроведе преглед претходно овој месец, но набрзина замина од Атина на 2-ри септември, по расправијата со грчките претставници околу големината и причините за зголемениот буџетски дефицит. Одлуката за ослободувањето на траншата од 8 милијарди евра од пакетот за спас беше ставена во мирување. 
Во меѓувреме, се очекува Грција да остане без пари за покривањето на своите домашни и меѓународни обврски во средината на октомври. 
Владата на Папандреу неодамна објави нова серија мерки на штедење, како што е кратења на пензиите и данок на надвижностите. 
Истата објави дека планира да стави околу 30.000 државни службеници на делумна плата до крајот на оваа година. Но, министерот за финансии, Евангелос Венизелос, беше цитиран во вторникот дека овој и другите елементи на пакетот нема да бидат поднесени до парламентот за одобрување со недели.
Инспекциските тимови на тројката требаше да пристигнат во Атина повторно во среда, додека траат протестите и штрајковите во земјата против штедењето, што постојано го оставаат грчкиот главен град без јавен транспорт во последниве месеци.
Во меѓувреме, говорејќи во Берлин во вторникот, Папандреу ги повика грчките критичари да ги признаат „надчовечките напори“ што земјата ги вложува за кратење на својот буџетски дефицит.
„Ако народот чувствува само казна и презир, кризата нема да стане можност, туку ќе стане изгубена кауза“, рече тој, обраќајќи им се на членовите на Германската федерација на индустријата.
Апелирајќи до нив да не се откажуваат од оваа земја, Папандреу истовремено ги увери дека Грција е посветена на исполнување на обврските, но й треба повеќе време за спроведување на бараните реформи. 
„Она што ние го правиме е еднакво на преродба на нацијата“, рече тој. „Ви ветувам дека ние Грците наскоро ќе се избориме да се вратиме на растот и благосостојбата по овој период на болка.“
На молбата на Папандреу до европските нации за поддршка на мерките за смирување на должничката криза во еврозоната кои беа одобрени во еврозоната во јули, заедно со вториот пакет од 109 милијарди евра за Грција, се приклучи германската канцеларка Ангела Меркел. 
Во своето обраќање до германските индустријалци, таа ја искажа својата целосна поддршка за задолжената нација. 
„Ние навистина го почитуваме она што Грција го направи во поглед на структурната промена“, рече таа пред германскиот парламент да гласа во четврток за реформите во Механизмот за европска финансиска стабилност, фонд на еврозоната за спас.
„Ние ќе й ја дадеме секоја можна поддршка на Грција ... за да немаме лоши вести месец за месец“, ДПА ја цитираше германската канцеларка. 
