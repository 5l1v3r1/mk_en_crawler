25/10/2007
Од Ерлис Селимај за Southeast European Times во Тирана – 25/10/2007 
Околу 1.000 војници од 25 земји, претежно членови на НАТО и Партнерството за мир (ПзМ), учествуваат на тринеделната воена вежба насловена како Кооперативен голем лак/лансер 07. Тие почнаа во база на албанската армија во близина на главниот град, Тирана, на 7-ми октомври. 
„Одржувањето на најголемата и најважна меѓународна вежба на НАТО за 2007 година во Албанија, претставува многу важен настан за нашата земја. Ова ни помага да ги обучиме албанските сили според меѓународните стандарди“, рече албанскиот министер за одбрана, Фатмир Медиу. 
„Ни треба ова, со оглед на тоа што очекуваме добивање покана за членство во НАТО до пролетта следната година“, рече Медиу, говорејќи за важноста на вежбата за исполнување на аспирациите кон НАТО. 
Генерал-полковник Роланд Катер, командант на Сојузничката копнена команда Хајделберг, ја води вежбата. „Оваа вежба е еден елемент кон постигнувањето меѓусебна воена оперативност, заеднички и взаемни напори што ги преземаат Алијансата и партнерските нации“, рече Катер. „Во нивната најширока смисла, овие вежби се поврзани со стабилноста на балканскиот регион. Тие се, исто така, начин за нас да ја надгледуваме кандидатурата на Албанија за влез во НАТО.“ 
Учесниците се од седум земји-членки на НАТО -- меѓу кои и Грција, Турција, Велика Британија и САД -- и 12 нации на ПзМ, вклучително и Албанија, Австрија, Македонија, Црна Гора и Швајцарија. Набљудувачите се од Мароко, Катар и Обединетите Арапски Емирати. 
На почетокот од маневрите во Албанија, Парламентарното собрание на НАТО одобри резолуција на 9-ти октомври, повикувајќи ги сите земји-членки да ги поканат земјите од т.н. Јадранска повелба -- Албанија, Хрватска и Македонија -- да пристапат во Алијансата на Самитот во Букурешт во април 2008 година.
Резолуцијата, усвоена на седницата во главниот град на Исланд претходно овој месец, исто така ги охрабрува трите земји да ги интензивираат напорите за спроведување на неопходните реформи, велејќи дека членството ќе ја зајакне безбедноста и стабилноста во евроатланската зона. 
Трите земји добија пофалби за придонесот во операциите на НАТО, а највеќе во Меѓународните сили за помош во безбедноста предводени од НАТО во Авганистан. Сите редовно учествуваат во воени вежби со НАТО, и во сите нив одбранбените реформи се насочени кон формирање мали, професионални, модерни, лесна за распредување сили, кои може да функционираат во контекстот на НАТО. 
