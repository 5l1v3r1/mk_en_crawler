22/10/2004
(Ксинхуа - 22/10/04; Организација за економска соработка и развој, ФТ, АП, Ројтерс, АФП, Агенција Андолу - 21/10/04)
Како важен поттик за кандидатурата на Турција во ЕУ, ОЕЦД ја истакна својата поддршка за пристапот на земјата. Во истражувањето објавено од страна на влијателниот клуб на индустриски нации во четвртокот (21-ви октомври) се изразуваат пофалби за економските перформанси на Турција во текот на изминатите три години. И покрај тоа што истакнуваат некои поголеми проблеми кои земјата треба допрва да ги надмине, ова тело со седиште во Париз изрази уверување дека напредокот на Турција кон членството во ЕУ ќе даде голем поттик за реформите во земјата. 
Краткорочните ефекти на реформската програма која ја започна Турција во 2001 година -- по нејзината најголема економска криза од Втората светска војна до сега -- се мошне позитивни, како што објави ОЕЦД. Според резултатите од истражувањето БДП на земјата во 2002 и 2003 година се зголеми за околу 8, односно 6 отсто. Оваа година тој треба да се зголеми за скоро 10 отсто. Ова во голема мера ги надминува целите на Владата и ја прави Турција земја со најбрз економски раст во ОЕЦД, се вели во економскиот извештај од 180 страници на клубот од 30 земји. 
„Истражувањето покажува импресивна економски перформанси од 2001 година, со извонредна макроекономија“, рече генералниот секретар на ОЕЦД, Доналд Џонстон, на прес-конференцијата во четвртокот во Париз, на која присуствуваше и турскиот премиер Реџеп Тајип Ердоган. 
Шефот на ОЕЦД, исто така, го истакна големиот напредок на Турција во справувањето со инфлацијата од 54 отсто во 2001 година на 25 отсто во 2003 година и на 12 отсто во првата половина на 2004 година, како и можниот нејзин натамошен пад до едноцифрена годишна стапка во 2005 година, за првпат во последниве три децении. 
„Овие исклучителни економски резултати се во интерес на Турција и, исто така, на ЕУ“, рече Џонстон. Ако амбициозната реформска агенда која ја започна Турција биде целосно спроведена и понатаму развивана, постојат добри шанси нејзината економија да премине во фаза на силен и одржлив раст со брз раст на бројот на работните места, се заклучува во истражувањето.
Според економистот на ОЕЦД, Ендрју Дин, реформите отвориле „прозорец на можности“, кој ќе се отвори уште повеќе во случај на позитивна одлука за кандидатурата на Турција подоцна оваа година. 
„Неодамнешната препорака на комисијата на ЕУ за започнување на преговори за пристап во ЕУ -- ако биде потврдена од страна на Европскиот совет во декември -- ветува посилна меѓународна поддршка и би можела да го поткрепи свртувањето на Турција кон еден нов економски режим“, се вели во извештајот.
Истражувањето, сепак, исто така ги истакнува и предизвиците кои Турција треба да ги надмине за да осигури одржливост на растот. 
Едно од најсуштинските прашање кои треба земјата да ги реши, според експертите на ОЕЦД, е намалувањето на неформалниот сектор, кој сочинува повеќе од 50 отсто од сите работни места. Малиот број на нови работни места, исто така, бара ургентна реформа на пазарот на труд, бидејќи континуираните високи стапки на невработеност би можеле да ја поткопаат социјалната и политичката поддршка за реформи, рече ОЕЦД. 
Со оглед на снагата на економијата и ризикот од понатамошно зголемување на дефицитот на тековната сметка, Владата треба да одолее на секакво искушение за олабавување на фисканлите стеги и да ги користи дополнителните приходи од повисокиот растеж за намалување на долгот, се вели во извештајот. Анкара, исто така, е советувана да продолжи со своите напори за буџетска стабилизација, да ја одржи цврстата монетарна политика за одржување на надолниот тренд на инфлацијата и да ја подобри приватизацијата. 
