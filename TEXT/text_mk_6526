15/02/2012
Бедрана Калетовиќ за Southeast European Times во Тузла – 15.02.12 
Властите на Балканот дискутираат за координирањето на нивните напори, подготвувајќи се за веројатноста од екстремни поплави и лизгање на земјиштето во Босна и Херцеговина (БиХ), Србија, Хрватска и Црна Гора, по обемните снежни врнежи што во некои области се наталожија на висина и од 5 метри.
Претседателот на Република Српска, Александар Џомбиќ, предложи формирање заедничко координативно тело, кое ќе ги организира спасувачките напори за поплавите. Тој го упати својот предлог до претседателот на ФБиХ, Нермин Никшиќ, српскиот премиер Мирко Цветковиќ, црногорскиот премиер Игор Лукшиќ и хрватскиот премиер Зоран Милановиќ.
„Свесни сме за фактот дека сите мораме да направиме сé што е во наша моќ со расположливите капацитети, но нашите проблеми нема да исчезнат со прекинот на снежните врнежи“, вели Џомбиќ во писмото до другите водачи.
Предлогот за заедничко дејствување многумина во регионот го сметаат за позитивен.
„Србија ја поддржува оваа иницијатива бидејќи истовремено се обидува да се организира себеси [како] регионален центар во случај на природна катастрофа. Ова ќе овозможи секоја земја во регионот ... да има претходно организирана помош од соседните земји“, рече за SETimes Миливоје Михајловиќ, директор на српската канцеларија за односи со медиумите. 
Никшиќ очекува властите да дејствуваат што е можно побргу.
„Верувам дека Советот на министри нема да направи никакви пречки во реализацијата на оваа меѓувладина иницијатива и, веднаш штом тоа ќе биде можно, ќе преземе конкретни дејства“, рече Никшиќ.
Регионот е подложен на поплави, и некои сé уште се обидуваат да се повратат од поплавите пред две години, во регионот Семберија, во Република Српска.
„Мојата куќа тогаш беше поплавена и моето семејство беше евакуирано. Тоа беше во декември 2010 година. Сé уште живееме со членовите на нашето семејство, бидејќи нашиот дом беше уништен и ветувањата дека ќе биде поправен не се реализирани“, рече за SETimes Јован Марковиќ, жител на Дворови.
Температурите се очекува да останат под нулата уште неколку денови, соопшти Федералниот институт за хидрометеорологија.
Неопходноста од заедничко дејствување во врска со аранжманите за речното корито и правењето ѕидови што ќе спречат поплави е основна, како и обезбедувањето машини кои ќе го кршат мразот во реките. Хрватска позајми вакви машини од Унгарија, а опасноста од пловечки мраз е, исто така, присутна во Србија.
„Опасноста од бранови со мраз е, исто така, присутна во БиХ, а кога ќе го помине периодот на мраз и снег, следи топење на снегот. Тоа ќе донесе големи поплави и нови проблеми, особено во БиХ, Србија и Хрватска“, рече за SETimes Јерко Иванковиќ, командант на Федералниот штаб за цивилна заштита.
Освен поплавите, големи последици од топењето на снегот ќе бидат лизгањата на земјиштето. Хазим Хрватиновиќ, директор на Федералното геолошко биро, рече дека целата земја внимателно се следи.
„Лизгањата на земјиштето се следат, приоритет ни е дејствувањето за најопасните и се обидуваме да ги минимизираме можните последици“, рече Хрватиновиќ за SETimes. 
