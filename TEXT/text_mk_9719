18/01/2013
Елиза Роналдс-Хенон за Southeast European Times во Сараево – 18.01.13 
Првиот попис за Босна и Херцеговина (БиХ) во повеќе од две децении се соочува со понатамошно одложување поради извештаите за технички и политички пречки. 
Меѓународната мониторинг операција, која е задолжена за надгледување на пописот, препорача пописот закажан за април 2013 година да биде одложен за шест месеци. 
Иако нејзината декемвриска анализа сè уште не е достапна за јавноста, во претходните извештаи организацијата истакна логистички недостатоци, како нејасни упатства за спроведување на одредени чувствителни прашања; и неразвиена комуникациска програма за едукација на граѓаните што се однесува до намерите на истражувањето. 
Препораката фрли нова светлина врз етно-политичките битки кои го опкружија овој попис, бидејќи одложувањето би можело да значи повеќе време за кревките договори постигнати помеѓу невладините организации, меѓународната заедница и спротивставените политички партии. 
Овие битки главно се вртат околу загриженоста на лидерите на трите "конститутивни народи" - Бошњаците, Србите и Хрватите -- дека нивниот број ќе испадне помал отколку што се проценуваше и нивниот демографски мандат ќе ја загуби власта и финансирањето.  Шпекулирачко движење кон избегнување на сите три категории во корист на "Босанец", "Босанец- Херцеговец" или "друго", само ја зголеми таа загриженост на лидерите - особено кај бошњачкото изборно тело, за кое постои најголема веројатност да загуби членови од тие категории. 
Одложувањето, исто така, може да упропасти некои тешко добиени реформи од страна на групите за посредување. Во сегашната форма на пописот, самото лице треба да ја наведе својата етничка припадност, но во текот на планирањето имаше жестока расправа за образец кој наместо тоа би имал четири полиња, групирајќи ги сите кои не се припојуваат кон една од трите конститутивни сили во една категорија - "друго". Таа четврта група нужно ќе ги опфати Ромите, Евреите и другите малцински заедници, како и сите граѓани кои не сакаат да се приклучат кон етно-политичките изборни тела. 
Одложувањето би можело да значи време за да се преиспита таа одлука, како и да го успори враќањето на образецот со четири полиња, велат некои аналитичари. 
„Имајќи ја предвид меѓународната практика ќе биде многу тешко да се расправа за тоа“, изјави Дарко Дркан, претседател на сараевската невладина организација „Зошто не?“, кој истакна дека само Хрватска има слично огранично прашање за етничката припадност, нудејќи ги само категориите “Хрват“ и „друго“ како опции во својот пописот, „но можеби тоа е она на што притискаат тие“. 
Поверојатно, тоа едноставно ќе значи повеќе време за етничките и политичките лидери да се обидат да ги убедат своите избирачи да се идентификуваат со една група. Како што се дознава, заинтересираните страни веќе вложија милиони во кампањи за да го направат тоа, и, како што рече Дркан, тие штотуку започнуваат. 
„Сé додека тие пари треба да се потрошат“, рече Дркан, „кампањата ќе продолжи на неодредено време“. 
Иако политичката мотивација за одложување е голема, аналитичарите, исто така, поверуваа во наведената загриженост поради техничките пречки и потенцијалниот недостаток на логистичка подготвеност. 
Планираниот термин, април 2013 година,  „се чинеше доста амбициозен“, вели Курт Басуенер, виш соработник во Политичкиот совет за демократизација во Сараево, „со оглед на обемот на работа, недостатокот на подготовка и длабоката структурна и политичка дисфункција на владата на БиХ“. 
Со овој планиран термин Заводот за статистика на БиХ доби само шест месеци помеѓу пробниот попис во октомври 2012 година и официјалниот во април 2013 година, а стандардното време планирано за решавање на проблемите откриени во пробниот попис е една цела година. 
Без оглед на тоа дали пописот ќе се одржи во октомври или април, многу нешта зависат од неговиот исход. Шансата на БиХ за пристап до одредени фондови на ЕУ, и на крајот да влезе во ЕУ, зависи од успешното спроведување на национален попис. 
 „Сигурни и сеопфатни државни статистички податоци се основни податоци за управување во Босна и Херцеговина“, рече Енди Мекгафи од ЕУ. „За да се добие пристап до овие податоци, потребен е попис на населението и станбениот простор во целата земја“. 
За таа цел, ЕУ определи речиси 4,5 милиони евра за поддршка на пописот и не би сакала тие средства да бидат потрошени за предвремен попис, кој може да даде многу неточности. Сепак, конечната одлука треба да ја донесе Заводот за статистика на БиХ, кој може да одбере дали ќе го прифати или игнорира советот на мониторинг операцијата. Заводот за статистика допрва треба да ја објави својата одлука.   
