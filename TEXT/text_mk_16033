18/10/2006
ЛУКСЕМБУРГ -- Финскиот министер за надворешни работи, Ерки Туомиоја, чија земја моментно претседава со ЕУ, во вторникот (17-ти октомври) рече дека одлуката за идниот статус на Косово би можела да биде одложена за неколку недели или месеци, како резултат на престојните планирани избори во Србија. Туомиоја говореше со новинарите по состанокот на Европскиот совет во Луксембург. Специјалниот претставник на ОН, Марти Ахтисари, се очекува до крајот на оваа година да го поднесе својот предлог за статусот на Косово до Контакт-групата од шест нации и Советот за безбедност на ОН, но водачите на ЕУ велат дека распоредот би можел да се промени.
Сепак, за време на посетата на Тирана, шефот на УНМИК, Јоаким Рикер, изрази уверување дека иднината на Косово ќе биде определена до крајот на оваа година, според планираното. Тој рече дека ова прашање е „последното парче од балканскиот мозаик“.
Во вторникот, исто така, беше донесена одлука од страна на ЕУ за продолжување на мандатот на тимот за планирање на блокот за Косово, за три месеци, до 31-ви март 2007 година. Тимот ги постави основите за евентуалната мисија на ЕУ, која би ја заменила онаа предводена од ОН.
На состанокот во Луксембург, Советот на ЕУ ги повика Србите и етничките Албанци да заземат конструктивен пристап кон преговорите со кои посредуваат ОН за идниот статус на Косово. Советот, исто така, побара од Србија да ги исполни сите свои обврски кон Трибуналот на ОН за воени злосторства. (Данас, Албански вести - 18/10/06; Танјуг, веб-страница на ЕУ, Косова лајв, веб-страница на албанскиот претседател, веб-страница на албанската влада, УПИ, АП - 17/10/06)
