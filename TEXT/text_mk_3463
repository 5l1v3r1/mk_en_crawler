18/04/2007
Од Јонилда Коци за Southeast European Times во Тирана – 18/04/07
Растот на кредитите во Албанија и понатаму останува силен, достигнувајќи 55 отсто во 2006 година, според Банката на Албанија. Околу 1,5 милијарди евра во вид на заеми беа доделени минатата година, како поддршка на албанската економија, особено на малите и средните претпријатија.
„Банкарскиот систем во Албанија се трансформираше во промотер на економската одржливост на земјата, доделувајќи пари за економијата“, рече гувернерот на Централната банка Ардијан Фулани. 
Две години по ред Албанија доживува кредитен бум. Во 2005 година заемите се зголемија за 75 отсто и кредитот изнесуваше 14,5 отсто од БДП. Сепак, земјата е сé уште под регионалниот стандард -- 25 отсто од БДП. 
Околу 70 отсто од заемите се доделени во странски валути -- евра и долари -- како резултат на подобрите каматни стапки. Сепак, процентот на заемите доделени во националната валута, лек, се зголемува. Повеќето заеми се доделуваат за бизнис цели -- трговија, градежништво и индустрија. Но, неодамна банките жестоко се бореа за преостанатиот пазар.
И покрај тоа што зголемувањето на кредитите може да го поттикне економскиот раст, претставниците на централната банка се загрижени во врска со паралелното зголемување на лошите кредити. За решавање на овој проблем, банката отвори кредитно биро, кое ќе ги проверува податоците на кредиторите со цел да се избегне евентуална измама и ќе составува кредитни истории за клиентите. 
Добропознатите европски банки имаат сé поголем интерес за Албанија. Една од најголемите банки во Италија -- Сан Паоло Ими -- ги купи мнозинскиот удел во Американската банка на Албанија минатата есен. Пред три години австриската Рајфајзен банк почна да работи во земјата, преку приватизацијата на Штедната банка на Албанија која беше во државна сопственост . Вкупно 17 банки моментно работат во Албанија, од кои повеќето се со странски капитал.
„Влезот на пазарот на истакнатите европски банки е постигнување од минатата година, кое се очекува да продолжи и во текот на оваа година“, рече Фулани. И навистина, француската Сосиете женерал сега го привршува купувањето на мнозинскиот пакет во Народната банка -- млада албанска банка во сопственост на одреден број албански бизнисмени.
Според албанското списание за бизнис Moнитор одреден број престижни германски и австриски банки се подготвуваат да влезат во албанскиот банкарски сектор. Германската „Дојче банк“, австриската „Ерсте банк“, австриско-италијанската банка „Уникредито“, грчката „Евробанк“ и унгарската ОТП се помеѓу оние што изразија интерес.
