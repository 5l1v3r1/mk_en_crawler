04/07/2007
БРИСЕЛ, Белгија -- Србија мора да го уапси воениот командант на босанските Срби, Ратко Младиќ, до крајот на годинава, изјави за новинарите во вторникот (3-ти јули) главниот обвинител на ОН, Карла дел Понте. Таа, исто така, ја повика ЕУ да не го потпишува Договорот за стабилизација и асоцијација со Србија пред да биде пронајден бегалецот и предаден на Хаг. Дел Понте го изјави ова по состанокот со комесарот за проширување на ЕУ, Оли Рен. „Условувањето на ЕУ претставува најефикасен инструмент“, рече обвинителката, додавајќи дека 90 отсто од уапсените осомничени за воени злосторства се резултат на притисокот од ЕУ.
Во Белград, шефот на српскиот национален совет за врски со Трибуналот, Расим Љајиќ, рече дека неговата влада нема да одредува никакви крајни рокови, ниту да дава какви било ветувања. Тој рече дека локалните власти прават сé што е во нивна моќ за да го пронајдат Младиќ и другите обвинети. (Блиц - 04/07/07; ДПА, Ројтерс, АП, РТС - 03/07/07)
