24/09/2004
САРАЕВО, Босна и Херцеговина (БиХ) -- Претставничкиот дом во четвртокот (23-ти септември) го усвои пакетот судски измени, поврзани со судските процеси за воени злосторства. Помеѓу нив се и: амандманите на нацрт-законот за судот на БиХ, законот за обвинителската канцеларија, законот за заштита на сведоци кои примиле закана и се во животна опасност, како и нацрт-законот за предавање на случаите од Хашкиот трибунал на обвинителската канцеларија во БиХ. 
Во другите вести од четвртокот, високиот претставник на меѓународната заедница Педи Ешдаун се состана со претседателот на Република Српска (РС), Драган Чавиќ и со новоназначениот министер за внатрешни работи на РС, Дарко Матијашевиќ. Водачите на РС изјавија дека сакаат да ја уверат меѓународната заедница дека РС е целосно посветена на подобрувањето на односите со Хашкиот трибунал. (ФЕНА - 23/09/04) 
