01/04/2008
(AП, Еуроњус, Макфакс - 01/04/08; Ројтерс, ДПА, АНА-МПА, Хеленик радио, МИА, Макфакс, Балкан инсајт - 31/03/08)
Атина ги осуди билбордите во Скопје на кои е прикажано грчкото знаме со нацистичката свастика на местото на белиот крст. Властите во понеделникот (31-ви март) предупредија дека ова може да им наштети на македонските аспирации за влез во НАТО.
Приватна организација, наводно, ги поставила постерите, како дел од промотивната кампања за изложбата на фотографии и графичка уметност. Грчката амбасадорка во Скопје, Александра Пападополу, испрати демарш до македонската влада, барајќи нивно итно отстранување.
Портпаролот на грчкото Министерство за надворешни работи, Јоргос Кумуцакос во понеделникот рече дека билбордите ги навредуваат националните симболи на неговата земја и нејзината „борба против фашизмот и нацизмот“ за време на Втората светска војна.
Опишувајќи ја содржината на постерите како злоупотреба на слободата на изразувањето, македонскиот министер за надворешни работи, Антонио Милошоски, ја дистанцираше владата од билбордите. Тој изрази длабоко жалење до Пападополу поради „особено несреќниот инцидент кој се случи во еден исклучително важен момент“.
Maкедонија се надева дека ќе добие покана за влез во НАТО за време на самитот на Алијансата во Букурешт, кој се отвора в среда. Шефовите на држави и влади на 26-те земји-членки се очекува да ги разгледаат кандидатурите за членство на Албанија, Хрватска и Македонија, за време на официјалната дебата за проширувањето на воениот пакт в четврток. Приемот на нови членки бара едногласно одобрување.
Изразувајќи поддршка за кандидатурите на Албанија и Хрватска, Грција се закани дека ќе стави вето на секоја одлука за влез на Македонија во Алијансата ако не биде најдено решение за спорот околу името помеѓу двете земји, до почетокот на самитот. 
Грција тврди дека употребата на името „Македонија“ од страна на нејзиниот сосед, имплицира територијални претензии кон северната грчка покраина, која исто така се вика Македонија. Таа сака владата во Скопје да се согласи на модифицирано име со кое ќе се направи јасна разлика помеѓу двете.
Специјалниот претставник на ОН, Метју Нимиц, кој посредуваше со разговорите за името помеѓу двете земји, предложи одреден број можни решенија во последниве месеци. Секое од нив беше отфрлено од едната или другата страна.
Во меѓувреме, грчката министерка за надворешни работи, Дора Бакојани, ја потврди решеноста на нејзината земја да го блокира пристапот на Македонија во НАТО додека не биде решен спорот.
„Ако не се најде взаемно прифатливо решение, тоа ќе значи дека ќе нема покана за НАТО“, рече таа во понеделникот. Сепак, таа ја потврди поддршката на Грција за кандидатурите на Албанија и Хрватска.
Во меѓувреме, бриселскиот весник Le Vif/L'Express во понеделникот објави дека шефот за надворешна политика на ЕУ, Хавиер Солана, предложи има „Нова Македонија“ како компромисно решение. Идејата е една од неколкуте предлози во кои е задржан зборот „Македонија“ во комбинација со еден или повеќе дополнителни зборови.
