01/11/2011
Од Енди Дабилис за Southeast European Times во Атина -- 01/11/11
Во студената замагленост на октомвриска светлина што исчезнува, со метла во рацете и поглед спуштен надолу кон сивиот бетон што го чисти, Теодорос Далис работи надвор од својот скромен книговезничарски бизнис, во индустриска област западно од Атина.
Тој е сам бидејќи беше принуден да ги отпушти единствените двајца работници што ги имаше, жртви на грчката економска криза. 
„Потстрижувањето“ што Грција им го дава на меѓународните заемодавачи со обезбедувањето 113 милијарди евра од заемите за финансиска помош -- само половина од тоа што се должи -- не му значи ништо нему, вели тој. 
„Се чувствувам многу лошо психички. Не слушаме ништо позитивно од пазарите“, рече Далис (28) за SETimes. Шансата за Грција нема да му помогне нему или на луѓето што ги отпушти, вели тој. „Економијата ќе пропадне уште повеќе.“ 
Премиерот Јоргос Папандреу вели дека грчкиот јавен сектор е надуен и ја банкротира државата. Тој тврди дека немал избор, освен да ги спроведе мерките на штедење, на барање на Тројката ЕУ-ММФ-ЕЦБ за обезбедување на заемите за спас, но вети дека кратењето на сумата за враќање значи дека нема да има повеќе.
Но, за повеќето Грци штетата е веќе направена. „Мерките на штедење се замка за сиромаштија ... тие ги погодуваат најранливите делови од населението“, рече за SETimes директорот на Националниот центар за социјално истражување, Манолис Хрисакис. „Видовме значителен пад во стандардот на живеење.“ 
Тој рече дека најлошо можеби им е на пензионерите, при што некои се обидуваат да издржат дури само со 300 евра месечно -- за што ќе бидат оданочени. 
И младите во Грција се тешко погодени, и околу 70 отсто сакаат да ја напуштат земјата. 
Силиа Виторату (31), статистичар, вели дека потстрижувањето ќе биде од корист за владата, но не и за нејзе или нејзините пријатели. „Нема со заемите да се платат платите и пензиите. Пензиите и платите ќе ги платат заемите“, рече таа за SETimes. 
Осумнаесет месеци протестите против мерките на штедење се науспешни, и Елиас Елиопулос, генерален секретар на АДЕДИ, синдикат на јавните работници што претставува повеќе од 360.000 општински работници, рече дека владата неправично ги обвинува неговите членови.
Иако многу критичари велат дека јавната работна сила е преобемна и е неефикасна, Елипулос не се согласува. „За оние што велат дека сме мрзливи, кажете ни некој кој работи повеќе од осум часа на ден.“
Тој рече дека мерките на штедење ќе земат скоро 10 милијарди евра од платите на работниците, како и повеќе од 100.000 работни места. Стапката на невработеност во Грција е над 16 отсто и расте, а повеќе од 100.000 бизниси се затворени.
Марија Гарифалаки (52) работи во приватниот сектор, но се плаши. Владата врши притисок за 25 отсто кратење на платите за да се направи економијата поконкурентна. Таа вели дека сé што се прави води до отпуштања во претпријатието за дентални залихи каде што таа работи. „Стоматолозите не нарачуваат медицински дотур бидејќи луѓето го одложуваат одењето на заболекар“, рече таа за SETimes. 
Еден работник е отпуштен и таа се плаши секој ден. „Со оглед на моите години, би било тешко да се најде друга работа -- ако воопшто има работа“, вели таа. Потстрижувањето, рече таа, нема да исправи ништо за работниците. 
