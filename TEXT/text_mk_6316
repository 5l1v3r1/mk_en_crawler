18/07/2011
Од Алакбар Рауфоглу за Southeast European Times – 18/07/11
Највисоки дипломати од САД, Турција и 30 други западни и арапски земји, вклучително и либиската опозиција, се собраа во Истанбул во петокот (15-ти јули), на разговори за политичко решение на либискиот конфликт, истовремено координирајќи ја помошта за бунтовниците.
Состанокот на Либиската контакт група, четврт откако беше формирана во март, се разликуваше од претходните по фокусирањето на транзицијата по Гадафи, наместо на воената кампања на НАТО.
Како значаен дипломатски потег, Групата објави дека официјално го признава опозицискиот Национален транзициски совет (ТНЦ) како легитимна управувачка власт на Либија. Освен симболичното значење, оваа одлука може, исто така, да ослободи милијарди долари замрзнати либиски средства за бунтовниците во земјата. 
На состанокот, исто така, беа утврдени сеопфатните принципи за политичката транзиција на Либија, кои ќе ги одразат принципите во патоказот на ТНЦ, како што е формирањето национален конгрес, привремена влада и врховен извршен совет. 
Турските власти ја истакнаа важноста на тоа меѓународната заедница да постигне напредок во врска со либиската криза пред да почне светиот месец Рамадан во август.
„Тоа е тешко, но возможно“, рече за SETimes Бурхан Кајатурк, пратеник на владејачката АКП и портпарол на Комисијата за надворешни работи, додавајќи дека за да се постигне долготраен мир во Либија, западните сојузници мора да ги разберат спецификите на регионот, нешто во што Турција е подготвена да им помогне.
„Ја знаеме реалноста на овој регион и можеме подобро да й ги објасниме западните стандарди на Либија и обратно“, објаснува тој. „Спроведуваме западни демократски и економски стандарди во нашата земја и сме подготвени истите да ги интегрираме во Либија.“
Во меѓувреме, за време на посетата на Истанбул за состанокот на групата, американската државна секретарка Хилари Клинтон ја предупреди Турција за нејзината сопствена демократија, вклучително и напорите за ограничување на медиумите и кратење на слободата на изразување.
„Луѓето од целиот Блиски Исток и Северна Африка сакаат да извлечат поука од искуството на Турција“, рече таа. 
Пратеникот Фарук Лагоглу, советник на водачот на главната опозициска партија ЦХП и поранешен амбасадор во Соединетите Држави, смета дека ако продолжи со нејзините напори за ограничување на демократијата на домашен план, Турција може да го изгуби секој „пример“ за Блискиот Исток.
„Нема простор за темите како што се човековите права и демократијата во надворешната политика на АКП кон Блискиот Исток. Нашата влада беше потсетена на овие вредноси по арапското востание“, рече тој за SETimes. „Нашиот народ се плаши да го каже своето мислење, дури и на своите лични мобилни телефони. Тоа ли е демократијата што ја следи арапскиот народ?“
Опозицијата, исто така, е незадоволна од позициите на Турција кон Либија. „Нашата земја не треба да биде дел од одлука која може да ја подели Либија, додека Гадафи е, всушност, сé уште на власт“, вели Логоглу.
Тајар Ари, шеф на Одделот за меѓународни односи при Универзитетот Улудаг во Бурса, вели дека единствена грижа на турските дипломати во врска си Либија во моментов е времето. 
„Колку подолго трае [либискиот] конфликт, толку потешко ќе биде за турските водачи да застанат зад нивната позиција пред сопствениот народ“, рече тој за SETimes. 
„Фактот дека Турција ги поддржува САД и НАТО, свртувајќи му го грбот на Гадафи и приближувајќи им се на бунтовниците не е проблем за АКП во домашната и надворешната политика досега“, вели тој, додавајќи дека амбициите на Турција да биде модел на Блискиот Исток и да биде домаќин на вакви меѓународни состаноци, исто така, ќе ги катализира нејзините домашни демократски реформи.
