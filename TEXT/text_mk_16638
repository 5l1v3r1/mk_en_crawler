09/11/2006
БРИСЕЛ, Белгија -- Во извештаите за напредокот објавени во средата (8-ми ноември), Европската комисија ги повика земјите од Западен Балкан да преземат значителни мерки за нивно доближување до Унијата. Албанија доби пофалби за својот континуиран придонес за стабилноста во регионот и напорите за намалување на корупцијата. Сепак, ЕК ги повика опозицијата и владата да ги надминат разликите и да работат заеднички на важните политички и економски реформи и на човековите права. Комисијата го потврди напредокот во Босна и Херцеговина, но го повика Сараево да ги реформира своите полициски сили, да ја забрза приватизацијата на државниот имот и да ги спроведе реформите во другите области. 
Црна Гора доби препорака да се погрижи за својот слаб судски систем и да ги реши проблемите со организираниот криминал и корупцијата. Комисијата ја пофали Србија за тоа како го реши прашањето на поделбата со Црна Гора и за административните реформи и усвојувањето на стратегиите против корупцијата. Сепак, ЕК истакнува дека Србија сé уште не соработува целосно со Трибуналот на ОН за воени злосторства. Од Белград, исто така, беше побарано да усвои конструктивен пристап во врска со разговорите за иднината на Косово.
Косово беше предмет на остри критики од страна на ЕК, која рече дека е постигнат мал напредок во борбата против криминалот и корупцијата и во претворањето на покраината во прифатлива пазарна економија. Извештајот за Македонија, пак, ја критикува земјата за забавувањето на реформите. И покрај тоа што е усвоена нова легислатива која гарантира еднакви права за етничкото албанско малцинство, владата мора да стори повеќе за премостување на несогласувањата со опозициските албански партии и подобрување на својот судски систем и полиција, вели ЕК. (Дау Џонс, АП, АФП, ЕУ Политикс, ЕУ Обсервер, Фајненшал тајмс - 08/11/06)
