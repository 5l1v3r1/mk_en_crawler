15/01/2007

Српската влада и корпорацијата Ред хет, една од врвните светски софтверски претпријатија на отворен извор, во понеделникот (15-ти јануари) потпишаа писмо на намери, отворајќи го патот за евентуална соработка. Ред хет, водечкиот дистрибутер на оперативниот систем Линукс, исто така, неодамна го купи претпријатието за отворен извор ЏБос. Исто така во понеделникот во Вршац беше претставен регионалниот центар за поддршка за корисниците на софтверски отворен извор. Истиот е наменет за корисниците од десет земји во регионот.
*** 
Антиспам технологијата на романското претпријатие „Бит дифендер“ успеа да блокира 97 отсто од спамот за време на тестирањето што го спроведе британското претпријатие Вест кост лабс. „Бит дифендер“ вклучува седум филтри, меѓу кои и еден кој се заснова на концептот на неутрални мрежи. Претпријатието веќе разви 54 ИТ безбедносни решенија, кои се користат во 180 земји во светот. 
*** 
Електронскиот дисплеј кој го покажува времето во наносекунди беше официјално поставен пред зградата на Министерството за развој во Aтина минатиот викенд. Наносекундата е еден милијардити дел од секундата. Оваа технологија има потенцијална примена во воените операции, телекомуникациите и авијациската безбедност. 
*** 
Во понеделникот (15-ти јануари) во Анталија, Tурција, се одржа шестиот Светски конгрес на науката и фудбалот. Настанот, чиј домаќин беше Универзитетот во Анкара и Блискоисточниот технички универзитет, има за цел да заземе научен пристап кон фудбалот, американскиот фудбал, келтскиот фудбал, рагбито и фудбалот по австралиски правила. Предмет на дискусиите е атлетскиот тренинг, изведбата, психологијата, анализата на играта, спречување на повредите од спорт и нивно лечење, учењето на моториката, социологијата и психологијата, како и менаџментот. 
*** 
Шест компјутерски експерти од Бугаријa и Израел соработуваа на изработката на софтвер кој ќе им овозможи на корисниците да откријат дали некој ја зборува вистината за време на гласовниот разговор. Произведен од БАТМ, Киш киш детекторот на лаги се нуди бесплатно како приклучок на Скајп. Истиот, наводно, функционира со анализа на аудио протоците во реално време, мерејќи ги промените во интонацијата и нивото на гласот. БАТМ вели дека сега работи на нов производ за Скајп, кој ќе се вика „Лав-о-метер“. Истиот ќе им овозможи на Интернет корисниците да го измерат емоционалниот интерес кој другите корисници го покажуваат за време на разговорот.
(Разни извори – 08/01/07-15/01/07) 
