27/11/2007
(AП, АФП, ДПА, АНА-МПА, ЕРТ, БИРН - 26/11/07)
Потврдувајќи ја позицијата на Тирана, албанскиот претседател Бамир Топи изрази поддршка за независноста на Косово за време на официјалната посета на Атина во понеделникот (26-ти ноември). 
„Независно Косово ќе биде драгоцен придонес за постигнување конечен и траен мир во регионот“, рече тој по разговорите со грчкиот претседател Каролос Папуљас. 
Топи, кој пристигна во тридневна официјална посета во неделата, четири месеци откако беше избран за претседател, исто така, изрази уверување за европската иднина на балканските нации. 
„Убеден сум дека регионот на Косово и Албанија, но исто така и Србија, ја гледаат својата иднина во европското семејство“, рече Топи. „Затоа наградата на независниот статус ќе биде драгоцен придонес за мирот.“
Албанија го потпиша Договорот за стабилизација и асоцијација со ЕУ во јуни 2006 година, со што го заврши првиот голем чекор за својот влез во блокот. Србија, чиј договор беше парафиран на 7-ми ноември, очекува документот да биде потпишан до крајот на јануари.
Косово, кое е технички сé уште дел од Србија, е под администрација на ОН повеќе од осум години. Нејзиното етничко албанско мнозинство се надева дека ќе добие независна држава со можност да влезе во ЕУ.
Топи го изјави ова во Атина за време на првиот ден од клучната фаза во меѓународно спонзорираните разговори за конечниот статус на Косово. 
Високите белградски и приштински претставници започнаа тридневен состанок со тројката ЕУ-САД-Русија, која посредуваше со преговорите во австрискиот бањски град Баден во понеделникот, во време на раширен скептицизам во врска со шансите за постигнување договор до крајниот рок на 10-ти декември. Отфрлајќи ги заложбите за независност на Косово, Србија инсистира на тоа да задржи одредена сувереност над покраината, истовремено нудејќи широка автономија.
Со оглед на тоа што мала е веројатноста Белград да ја промени својата позиција, водачите во Приштина се заканија со унилатерално прогласување независност по крајот на преговорите. 
Грција е една од неколкуте членки на ЕУ што изразија резервираност во врска со евентуалното отцепување на Косово. Истакнат аналитичар за Балканот во понеделникот укажа на можна промена во позицијата на Атина. „Грција тивко сигнализира дека и покрај тоа што нема да го признае Косово веднаш, ќе го стори тоа по извесно време“, пишува Тим Јуда во извештајот објавен на веб-страницата на Балканската мрежа на истражувачко новинарство.
Косово беше едно од регионалните прашања за кои разговараа Папауљас и Топи. Од другите теми, беше разговарано за спорот околу името со Македонија, пристапот на Турција во ЕУ, кипарскиот проблем и односите помеѓу нивните две земји. 
Истакнувајќи ја стратешката важност на грчко-албанските врски, Папуљас, исто така, ја изрази поддршката на неговата земја за евроатланската интеграција на Албанија.
„Грција ги поддржува напорите на Албанија за влез во ЕУ и во НАТО, бидејќи тоа ќе придонесе за стабилноста во регионот“, рече Папуљас. 
Топи се состана и со премиерот Костас Караманлис во понеделникот, како и со водачите на Грчката комунистичка партија и Народниот православен собир, Алек Папарига и Јоргос Караџаферис.
