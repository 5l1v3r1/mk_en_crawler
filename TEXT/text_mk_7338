06/08/2012
Ивана Јовановиќ за Southeast European Times во Белград -- 06.08.12
Најголемата руска банка, „Сбербанк“, го купи австрискиот конголмерат „Волксбанк интернешнал АГ груп“ и ќе ги преземе филијалите на „Волксбанк“ во Босна и Херцеговина (БиХ), Хрватска и Србија.
Купувањето траеше шест месеци, и резултираше со значително намалена цена од 505 милиони евра.
„Влегувањето на „Сбербанк“ ќе ја зголеми конкурентноста во регионалното банкарство бидејќи тоа е најголемата руска банка и значајна во европски рамки“, според Горан Николиќ, економист на Центарот за европски студии во Белград.
„Влијанието на рускиот капитал во регионот се зајакнува со појавувањето на „Сбербанк““, изјави Николиќ за SETimes. Руските банки „Москва“ и „Гаспром“ веќе работат во Србија.
Марко Ѓого, шеф на банкарскиот сектор во Здружението на економисти на Република Српска, изјави за SETimes дека банкарската диверзификација е добредојден настан, особено од САД, Русија, Кина и Турција.
„Истиот може да го намали банкарскиот ризик во врска со економската ситуација во земјите на нивните ,мајчински’ банки“, рече Ѓого.
Сергеј Горков, заменик главен извршен директор задолжен за меѓународното работење на „Сбербанк“, изјави за SETimes дека „Сбербанк“ планира да ја подобри ефикасноста на филијалите.
„Преземањето на „Волксбанк“ е добра инвестиција која дава потенцијал за раст што го нудат централно и источноевропските пазари на среднорочен и долгорочен план“, рече Горков.
Горков, исто така, рече дека важен дел од стратегијата на „Сбербанк“ за регионот е фокусиран на малите и средните претпријатија.
„Тоа е недоволно развиен сегмент во централна и источна Европа и затоа ова претставува растечка банкарска можност, при што Волксбанк ќе го прошири своето присуство под водствот на „Сбербанк“, со обезбедување цел спектар услуги од традиционално банкарство до иновативни небанкарски услуги со вистинска брзина и квалитет на услугите на пазарот“, рече Горков. 
„Моментно има 58.000 мали и средни претпријатија во регионалното портфолио на банката“, изјави за SETimes Дорис Ладевиг, шеф за комуникации на „Волксбанк“.
Исто така, има 16.000 претпријатија и повеќе од половина милион луѓе во портфолиото, додаде Ладевиг.
„Тие ќе работат напорно да ги убедат граѓаните и бизнисмените да ги депонираат своите пари или бизниси кај нив“, рече за SETimes Саша Светојевиќ, клиент на „Волксбанк“ во Хрватска.
Цветојевиќ, кој е исто така инвеститор и член на Хрватската мрежа на бизнис ангели, рече дека претпочита силна, домашна банка како своја главна финансиска институција, но е задоволен што ја има „Волксбанк“ како втор или трет бизнис партнер.
