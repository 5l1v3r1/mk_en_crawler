21/11/2007
(Канцеларија на високиот претставник, АП, ДПА, ЦТК, Фена, Б92 - 20/11/07; AФП - 19/11/07)
Високиот претставник Мирослав Лајчак во вторникот (20-ти ноември) го повика вршителот на премиерската функција во Босна и Херцеговина (БиХ) Никола Шпириќ да продолжи со извршувањето на своите должности што му ги налага неговиот сегашен мандат, за да не се блокира работата на институциите во БиХ. 
Лајчак „очекува сите институции во БиХ да продолжат да функционираат“ и сака Шпириќ да свика седница на владата што е можно побргу, изјави за новинарите претставник на неговата канцеларија. Министерскиот совет на БиХ не се состанал уште од 16-ти октомври. 
Голем број клучни нацрт-закони мора да бидат одобрени од страна на централната власт пред да бидат поднесени до парламентот на одобрување, рече претставникот, Елдар Субашиќ. Владата треба да одлучи за одвојувањето финансиски средства потребни за претседателските избори на 9-ти декември во Република Српска. 
Шпириќ ја поднесе својата оставка на 1-ви ноември, во знак на протест поради одлуката на Лајчак за воведување реформи со цел скратување на процесот на носење одлуки во државните институции, вклучително и во централната влада. Трипартитното претседателство на БиХ ја прифати неговата оставка на 12-ти ноември и започна разговори за избор на кандидат за неговата функција. 
Во меѓувреме, Шпириќ остана да ја врши премиерската функција додека не биде назначен новиот кабинет. „Тој сé уште има одговорност да се грижи за функционирањето на Министерскиот совет“, се вели од канцеларијата на Лајчак. 
„Г-дин Шпириќ треба да доаѓа на работа и да си ја извршува својата должност“, соопштението од канцеларијата ја цитира изјавата на меѓународниот претставник. „Дури и ако не се согласува со моите одлуки, тој е сé уште демократски одговорен кон народот на БиХ да ја води земјата, додека не биде избрана негова замена. Претседавачот на Министерскиот совет кој поднесе оставка, не се појавува на работа и кој потоа се жали дека меѓународната заедница ја води земјата и го игнорира, не само што не си ја врши работата, туку и ги предава граѓаните на Босна и Херцеговина.“ 
Лајчак, исто така, предупреди дека ќе имплементира мерките што ги опиша во неговата одлука од 19-ти октомври, ако политичарите во БиХ не ги спроведат до 1-ви декември. 
За време на посетата на Чешка, Шпириќ се обиде да ја минимизира актуелната политичка криза. 
„Јас сум оптимист“, ДПА ја цитираше неговата изјава. „Кога народот во земјата ќе сфати дека (недостатокот) на дијалог е основниот проблем ... кризата во земјата ќе помине.“ 
Шефот за надворешна политика на ЕУ, Хавиер Солана, во понеделникот звучеше помалку оптимистички, изразувајќи загриженост за „влошената политичка клима“ во БиХ, по оставката на Шпириќ. 
Ситуацијата во БиХ беше, исто така, предмет на разговорите на министрите за надворешни работи на блокот од 27 нации, за време на нивниот состанок во понеделникот во Брисел. Изразувајќи ја својата целосна поддршка за Лајчак, највисоките дипломати на земјите-членки на ЕУ ги повикаа политичарите во БиХ „целосно да ги почитуваат и брзо да ги спроведат“ мерките на високиот претставник.
