10/06/2005
(Разни извори -- 03/06/05 – 10/06/05)
Aлбанското претпријатие за електростопанство КЕШ ја разгледува можноста за намалување на цените на електричната енергија за домашниот земјоделски сектор, според информациите на албанскиот земјоделски бизнис совет. Промената на цената се очекува на крајот од оваа година. Во моментов албанските земјоделци плаќаат околу 0,80 евра за киловатчас. 
*** 
Заврши двегодишната изградба на скилифтот Тирана-Дајт на планината Дајти, како што објави координаторот на проектот, Арбен Пето. Aлбанскиот Институт за студии и планирање на шуми го надгледуваше проектот вреден 6,5 милиони евра, заедно со австриските партнери и италијанско-албанската банка. 
*** 
ЕБРД објави дека на 6-ти јуни додели долгорочен заем од 29 милиони евра и договор за акции од 1 милион евра за меѓународно водените проекти за недвижен имот во Бугаријa. Средствата одат за изградба на два канцелариски и еден станбен комплекс во Софија, како и еден хотелски и резиденцијален комплекс во Варна. 
*** 
Хрватската група за електроника „Кончар“ објави вкупен приход од 66,5 милиони евра од јануари до април 2005 година, што претставува зголемување од 2,8 отсто. Одделите за енергија и транспорт постигнаа најдобри резултати, со вкупно 73 отсто од вкупната продажба и 42 отсто од продажбата во странство. 
*** 
Претставниците на Maкедонијa и на Светската банка на 7-ми јуни потпишаа договор за заемот од банката во висина од 10,3 милиони евра за развој на националниот катастар и регистар на недвижен имот. Проектот ќе биде кофинансиран од македонската, шведската и холандската влада. 
*** 
„Кока-кола“ официјално го купи српскиот производител на минерална вода и безалкохолни пијалаци Власинка на 6-ти јуни. Според договорот за продажба потпишан во април, американскиот оддел на „Кока-кола“ и „Кока-кола Хеленик“ купија по 50 отсто од акциите, за вкупна цена од 22 милиони евра. 
*** 
Индустриското производство на Tурција се зголеми за 5,1 отсто во април 2005 година, според новите податоци на институтот за статистика. Зголемувањето е, главно, резултат на растот од 26,9 отсто во рударската индустрија и 6,8 отсто во јавните услуги. 
