02/03/2007
Од Зоран Николовски за Southeast European Times во Скопјe - 02/03/07
Македонската полиција уапси околу 31 колеги полицајци, десетмина цариници и петмина угостители -- за наводно примање мито -- во координираната акција на 24-ти февруари изутрина. Сите тие работеа на граничните премини -- Деве Баир со Бугарија, Богородица со Грција и Табановце со Србија. Скоро целата смена беше уапсена на преминот Богородица. Вработените беа веднаш заменети за да може непречено да продолжи влегувањето и излегувањето од земјата. 
Според Министерството за внатрешни работи, осомничените биле следени два месеци, при што биле снимани трансакциите со минијатурни камери скриени во реверите на агентите преправени како студенти, пензионери и работници. Службениците, наводно, земале од 5 до 20 евра по лице за олеснување на процесот на влез или намалување на царинските давачки за производите внесувани во Македонија.
Сопствениците на рестораните, наводно, помагале во наплатата на парите. Инспекторите велат дека службениците никогаше не земале пари директно од патниците, кои наместо тоа биле упатувани да ги платат парите во блискиот ресторан. Патниците можеле да поминат само откако полицаецот или цариникот ќе добиеле сигнал дека е платен поткупот. 
Поголем дел од обвинетите, наводно, примиле мито поединечно или поделени на мали групи. Се проценува дека секој од цариниците заработувал по 500 евра неделно. Во претресот на нивните домови, полицијата откри 37.600 евра и 145.000 денари (еднакво на 40.000 евра).
Информацијата ја шокираше јавноста. Аналитичарите на Министерството за внатрешни работи сметаа дека акцијата ќе биде превентивна -- особено со оглед на тоа што има и снимки. На снимките дистрибуирани до медиумите се гледа како цариниците и полицајците ги оставаат патниците да поминат со непроверен багаж за 10 евра. 
Оваа операција претставува најголема антикорупциска акција на полицијата досега. Истата наиде на одобрување на широката јавност и беше поздравена од страна на сите политички партии. 
Истражните судии ги сослушаа осомничените и наредија сите да бидат притворени, освен двајца кои признаа. Распитот, кој го водеа тројца истражни судии, траеше цела вечер. Осомничените беа потоа одведени во Истражниот затвор во Шуто Оризари. 
ЕУ й препорача на земјата да заземе проактивна улога кога станува збор за корупцијата, со цел да добие датум за преговорите за пристап со Унијата. Министерството за внатрешни работи вели дека планира и други акции во борбата против корупцијата.
