16/02/2009
Од Зоран Николовски за Southeast European Times во Скопјe -- 16/02/09
Нов круг разговори помеѓу Македонија и Грција во врска со спорот околу името се одржа во Њујорк минатата недела. Иако преговарачот на ОН Метју Нимиц не понуди евентуални нови предлози за 17-годишниот спор, тој побара од двете страни да одржуваат позитивна атмосфера, која би овозможила решение. 
Грчкиот преговарач Адамантиос Василакис и новоназначениот македонски преговарач Зоран Јолевски, на состанокот на 11-ти февруари разговараа за тоа како да продолжат со преговорите кои се блокирани од октомври 2008 година. 
Набљудувачите не очекуваат решение наскоро, со оглед на тоа што престојните македонски избори и изборите за Европскиот парламент во Грција ќе ја политизираат атмосферата. Сепак, двете страни се согласија процесот во ОН да продолжи. 
„Се надевам дека ќе се фокусираме на поконкретни разговори ... за да видиме дали можеме да најдеме компромис“, изјави Нимиц за Гласот на Америка.
Јолевски рече дека Македонија се надева на изнаоѓање решение што е можно поскоро, за да се осигури интеграција на државата во НАТО и ЕУ. 
Но, минатата недела грчката министерка за надворешни работи, Дора Бакојани, рече дека „серија провокации од Скопје“ го попречува напредокот на односите. Македонскиот премиер Никола Груевски возврати на Форумот за безбедност во Минхен дека Грција ги поткопува регионалниот мир и безбедност со своето однесување.
Во меѓувреме, се случија многу настани кои можеа да влијаат на способноста на државите за премостување на разликите. Грчкиот весник Катимерини објави дека преговорите помеѓу Скопје и Атина влегуваат во нова фаза со изборот на Барак Обама за американски претседател. „Мислам дека кога ќе дојде време, оваа американска администрација ќе го претстави својот став и ние треба да оставиме на [Соединетите Држави] да го одговорат ова прашање“, рече Нимиц. 
Именувањето од страна на македонската влада на централниот автопат Север-југ како „Александар Велики“ ја навреди Грција, и Бакојани го прогласи за „чекор назад“ во односите. 
„Не можам да разберам зошто една земја не може да ги користи овие имиња кога можете истите да ги најдете како име на улица во Рим, град во Египет и различни предмети во многу држави“, рече Груевски. 
Тој рече дека се надева оти Грција, како сосед, ќе й помогне на Македонија да пристапи во НАТО и ЕУ.
Во меѓувреме, Грција го презеде претседавањето со ОБСЕ. Некои аналитичари во Македонија веруваат дека спорот околу името може да ја подели оваа организација. Сепак, Бакојани објави дека таа ќе ја посети секоја членка на ОБСЕ, што би ја вклучило и Македонија. Министерот за надворешни работи Антонио Милошоски рече дека Скопје ќе й посака добредојде.
