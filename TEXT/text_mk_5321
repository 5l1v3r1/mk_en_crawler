22/07/2010
Од Марија Паравантес за Southeast European Times во Атина -- 22/07/10
Дали т.н. „грчка трагедија“ -- државниот долг од 300 милијарди евра, најголем во ЕУ -- ги погоди одморалците? На помалку од две недели до почетокот на августовската летна сезона, дали се тие сé уште подготвени да прочепкаат во џебот?
Одговорот е дека многу Грци, навистина, ги менуваат плановите, при што главна улога имаат алтернативите и буџетските обѕири.
Тие сепак одат на одмор, но не како порано.
„Генерално, семејствата ги менуваат своите планови и се решаваат за помалку денови во хотели со целосен аранжман. Најголемите хотели се во можност да дадат подобри понуди, како што е полупансион или целосен пансион“, што е погодно за семејствата со деца“, изјави за SETimes агентката на „Травел план“ Дафне Бакопулу.
Работејќи за еден од најголемите туристички оператори во Грција, Бакопулу објаснува дека сé повеќе одморалци гравитираат кон дестинациите што се достапни со автомобил и ги избегнуваат превисоките цени на бродските билети и тековните штрајкови на пристаништата.
Како пример, патување за Крит, популарна семејна дестинација, ќе го чини едно четиричлено семејство 180 евра во еден правец, во економска класа. Повратен билет до Родос сега чини 250 на лице.
„За нас, најлошиот аспект од економската криза е пристапот до островот. И покрај тоа што хотелиерите ги намалија цените, грчките клиенти двапати ќе размислат дали да потрошат толку многу пари за авион или брод“, изјави сопственичката на хотелот Платаниста на островот Кос, Мина Платаниста за SETimes. 
И покрај тоа што големите хотели ги намалија цените нудејќи аранжмани што ги покриваат сите трошоци, Платаниста објасни дека генерално гледано, ова им штети на приходите на другите туристички бизниси. 
И покрај фактот што повеќето клиенти резервираат во последен момент, оваа година Грците ги користат авансните резервирања, кои нудат попусти и до 25 отсто, или резервираат преку патнички агенции, кои можат да понудат планови за бескаматни плаќања за корисниците на кредитни картички.
Изгледа дека Грците во никој случај не остануваат дома ова лето. Дури и само на неколку дена, тие заминуваат на плажите.
„Одлучивме оваа година да останеме во нашата викендичка во Луца [приморска општина во предградието на Атина] наместо да одиме на остров“, вели Каролос, татко на две деца. „Мајка ми ќе се грижи за децата и на крајот ќе потрошиме многу помалку. Премногу е скапо сега да се патува со брод, да се плаќа за автомобил, сместување, храна и др.“ 
„Имам две недели одмор од работа и одлучив да одам на кампување“, изјави за SETimes Јоргос Хиотис, автомеханичар.
„Мене нема да ме чини многу да одам со брод, бидејќи сум со мотор, но зошто да плаќам околу 60 или 70 евра на вечер за соба кога можам да платам двојно помалку за шатор?“ 
Еден менаџер на крајбрежен камп во Пелопонес изјави за SETimes дека има 50 отсто пад во бројот на посетителите во споредба со минатата година, при што многумина остануваат само една или две вечери наместо три или пет. 
