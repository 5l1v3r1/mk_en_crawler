01/09/2010
Од Милена Петровиќ за Southeast European Times во Крагуевац -- 01/09/10
Американскиот фудбал полека почнува да заживува во Србија и рангирањето во новата Европска федерација на американски фудбал (ЕФАФ) го докажува тоа. 
На својата листа на топ 20 тимови во Европа ЕФАФ за прв пат вклучи српски тим, Дивите вепри од Крагуевац. 
Растот на американскиот фудбал во Србија е неразделно поврзан со овој тим. Во март 2003-та година, Дивите вепри го одиграа првиот натпревар во американски фудбал против белградските Волци, со што се создаде големо ривалство помеѓу нив. 
До крајот на годината, Дивите вепри учествуваа во првичното собрание на Српската Федерација за американски фудбал, а во 2004-та година го освои првото национално првенство во Србија. 
Оттогаш, Дивите вепри освоија пет од седумте национални првенства. 
Секретарот на клубот Владимир Гајиќ изјави за SETimes дека тимот не беше формиран за да освои еден трофеј или два, ниту пак беше направен за нечија лична добивка.
„Благодарение на вистинската љубов за овој спорт и единството што ние го негуваме меѓу играчите и раководството, клубот ќе остане последен бастион на спортски дух и чистота во спортот", рече Гајиќ. 
Дивите вепри негуваат усовршување на играчи од рана возраст, помагајќи им на оние на возраст од 7 и 8 години да научат да играат фудбал. Помладиот тим е екипата од која се формира првиот тим; десет јуниори од 2009-та година играа во првиот тим оваа година. 
Предводник на првиот тим е Александар "Алф" Ристиќ. За него, тимскиот дух на американскиот фудбал бара секој играч постојано да ја подобрува физичката и менталната перформанса.
„Сите сме свесни за овој [принцип] и затоа сме најдобри", рече тој. Во сезоната 2009-та, Ристиќ освои над 1000 јарди во 11 игри. 
Еден од тројцата Американци во тимот, одбранбениот играч Мани Дијаз, изјави за SETimes дека Ристиќ има лавовски удел за освојувањето на трофејот оваа година. „Алф е човек кој ги држи сите играчи заедно. Тој е срцето и душата на тимот, вистински спортист", рече Дијаз.
Раководството изгледа сигурно дека ќе го задржи успехот на клубот. „Нема простор за да останеме на едно место; секоја стагнација значи регресија", изјави претседателот Немања Чалија за SETimes.
Чалија сепак признава дека Дивите вепри се соочуваат со различни предизвици. „Ние треба да обезбедиме постојано игралиште, бидејќи ние се уште немаме домашен терен, дури и по освојувањето на пет национални првенства." 
Клубот сака дополнителни играчи од Америка и се обидува да го освои ЕФАФ Купот. Градот Крагуевац од кој доаѓаат Дивите вепри - 120 километри јужно од Белград - го поддржува тимот од самиот почеток.
Бидејќи интересот расте и одѕивот надминува 2 000 гледачи по натпревар, градоначалникот на Крагуевац Верољуб Стевановиќ вети дека ќе продолжи да го поддржува клубот финансиски и логистички и да изгради два нови стадиони. 
Неговиот помошник задолжен за спортот, Јован Павловиќ Бојаџиќ, изјави за SETimes дека тие „ја признаваат добрата работа на клубот, како и можностите за самопромоција на нашиот град преку нивните одлични настапи“.
Крагуевац беше избран да биде домаќин на квалификациите на 22-ри и 23-ти август за Европското јуниорско првенство во Шпанија следната година. 
Српскиот тим ја победи Велика Британија 13-12 и Холандија 28-15 и ќе продолжи во следната рунда за да игра во клучниот квалификациски натпревар кој ќе се одржи во Париз.
