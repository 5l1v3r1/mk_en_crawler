27/02/2009
Од Блерта Фониќи-Кабаши за Southeast European Times во Приштина -- 27/02/09
Американскиот државен секретар Хилари Клинтон во четвртокот (26-ти февруари) вети поддршка од администрацијата на Обама за Косово. На состанокот со косовскиот претседател Фатмир Сејдиу и премиерот Хашим Тачи во Вашингтон, Клинтон ја пофали решеноста на новата држава за градење демократска и мултиетничка држава.
„САД стојат зад Косово и ќе продолжат да работат за него“, рече таа по состанокот. Таа вети дека Вашингтон ќе продолжи да лобира за другите држави да ја признаат независноста на Косово и ги пофали неговите водачи за нивниот „разумен, внимателен пристап“ кон „преостанатите предизвици што се наметнуваат над територијалниот ингегритет на вашите граници ... особено Србија“.
Клинтон ја истакна поддршката на Вашингтон за Приштина во текот на „три администрации, почнувајќи од мојот сопруг, претседателот Клинтон, претседателот Буш и сега, претседателот Обама“.
Сејдиу и Тачи изразија благодарност за американската поддршка и увереност во перспективата на нивната држава. „Без улогата на Соединетите Американски Држави, Косово и неговиот народ нема да стигнеа до оваа точка ... Косово се докажа како добар сосед“, рече Сејдиу. Тој го потврди интересот на неговата држава за станување „дел од Европската унија и НАТО“.
Народот на Косово „секогаш ќе биде благодарен за [американската] помош“, рече Тачи. „Во многу блиска иднина, ние очекуваме Косово да стане членка на Меѓународниот монетарен фонд, како и на Светската банка.“ 
По нивниот состанок со Клинтон, Сејдиу и Тачи се состанаа со американскиот заменик-претседател Џозеф Биден. Набљудувачите очекуваа и Биден да ја пренесе поддршката на администрацијата на Обама.
Во петок косовската делегација ќе ги посети ОН во Њујорк, во обид да убеди повеќе држави за дипломатско признавање на Приштина. 
Србија, која го смета Косово за отцепена покраина, се бори против дипломатските напори на Приштина. Таа моментно го чека случајот што го покрена пред Меѓународниот суд на правдата, за законитоста на косовското прогласување независност. Досега 55 држави ја признаа новата држава, која прогласи независност на 17-ти февруари 2008 година. 
