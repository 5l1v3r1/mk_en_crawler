28/08/2009
ПРИШТИНА, Косово -- Владините претставници во четвртокот (27-ми август) ја прекинаа дебатата за евентуалниот иден протокол меѓу ЕУЛЕКС и Србија за полициска соработка. Локалните институции се спротивставија на договорот што ЕУЛЕКС објави дека ќе го потпише со српската полиција, тврдејќи дека Приштина треба, исто така, да биде дел од него. Претседателот Фатмир Сејдиу и премиерот Хашим Тачи се состанаа со шефот на ЕУЛЕКС, Ив де Кермабон, и шефот на Меѓународната цивилна канцеларија (ИЦО), Питер Фејт, за да го изразат своето противење на протоколот.
Водачот на Ветевендосје (Самоопределување) Албин Курти рече дека прекинувањето на разговорите не е доволно и побара Косово да ја прекине целата соработка со ЕУЛЕКС.
Српскиот министер за Косово Горан Богдановиќ долеа масло на огнот во четвртокот, велејќи дека протоколот ќе потврди оти ЕУ не ја признава независноста на Косово. (Клан Косова, Кохавижн, ТВ 21, РТК, Телеграфи - 27/08/09)
