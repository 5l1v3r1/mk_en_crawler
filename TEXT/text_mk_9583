24/11/2012
Линда Карадаку за Southeast European Times во Приштина -- 24.11.12
Милиони евра се потрошени на јавните односи и маркетингот во Косово -- особено од страна на политичките партии -- и експертите и граѓаните се прашуваат за ефикасноста и транспарентноста на овие скапи напори.
Според Косовскиот демократски институт, кој работи на унапредување на транспарентноста и одговорноста во политичкиот процес, партиите потрошиле повеќе од 3 милиони евра за време на општите избори во 2010 година. Демократската партија на премиерот Хашим Тачи потроши 1,04 милиони евра, Косовската демократска лига потроши 608.000 евра, а Сојузот за Ново Косово потроши 553.000 евра.
Демократската партија ја надмина законската граница на предизборните трошоци, но единствената казна за партиите е да ги вратат сите пари што се надвор од таа граница. Партиите мора да поднесат извештаи за трошоците на предизборната кампања до Централната изборна комисија, но Марита Мусафа, програмски директор на институтот, рече дека тие извештаи не се доволни за да обезбедат транспарентност.
„И покрај огромните парични суми што се трошат за кампањите, тие сé уште не успеваат да го докажат потеклото на нивните средства и начините на кои овие средства се користеле“, рече Мустафа заSETimes.
Фехми Ајвази, портпарол на Косовската изборна комисија, изјави за SETimes дека изборните закони им овозможуваат на политичките партии да потрошат 50 центи по гласач регистриран во предизборната кампања во 2010 година. За разлика од тоа, за време на парламентарните избори во 2007 година, кога партиите не смееја да ја трошат истата сума, Демократската партија потроши 657.000 евра. Алијансата за ново Косово потроши 270.000 евра повеќе во 2009 година, отколку во 2007 година.
Ова зголемување на политичките трошоци доаѓа во време на светска финансиска криза, која предизвика разочараност кај граѓаните. Косовскиот весник Коха Диторе оваа недела објави дека буџетот финансиран од даночните обврзници за парламентарните партии во 2013 година ќе изнесува 4,2 милиони евра, зголемување од 1,8 милиони евра од 2012 година.
„Партиите секогаш трошат многу, имаат донатори, има луѓе, бизнисмени, кои се поврзани со нив и ги снабдуваат“, рече жителката на Приштина Арта Бегу. „Политичките партии не ја чувствуваат кризата, туку луѓето.“
Прашањата за транспарентоста во маркетингот не се ограничени на политиката.
Фисник Исмали, коосновач и креативен директор на Огилвај, едно од најголемите претпријатија за односи со јавноста и маркетинг во Косово, рече дека има малку транспарентност во јавните кампањи или кампањите на приватниот сектор.
Исмаил рече дека агенциите може да заработат 500.000 евра додека работат на три или четири долгорочни договори и тие се трудат да бидат рентабилни.
„Претпријатијата имаат тенденција помалку да трошат, а повеќе да заработуваат од рекламирањето, бидејќи тие се приватни претпријатија и сакаат да имаат што е можно повеќе корист, трошејќи што е можно помалку“, рече Исмаили за SETimes.
Жителот на Подуево, Бутринт Идризи, вели дека рекламирањето има влијание, особено кога станува збор за производите, но додава дека рекламирањето на политичката партија може да има контра-ефект.
„Пред неколку години ми се случи во последен момент да не гласам за партијата чиј симпатизер бев, бидејќи видов некоја слаба презентација на нејзините членови за време на предизборната кампања“, рече Идризи заSETimes.
