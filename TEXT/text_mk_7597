22/12/2012
Мики Трајковски за Southeast European Times во Скопје -- 22.12.12
Командирот на охридската езерска полиција беше еден од лицата уапсени под обвинение за организирање и учество во нелегалниот синџир на риболов претходно овој месец, прва антикорупциска акција во која е уапсен висок полициски началник. 
Командирот на охридската езерска полиција Дарио Клечкароски, кој е одговорен за заштитата на езерото од криминални активности, беше уапсен како главен осомничен за организирање нелегален риболов во езерото. 
Љупчо Тодоровски, директор на Бирото за јавна безбедност во македонското Министерство за внатрешни работи, рече дека Клечкаровски давал информации кога да се лови риба за да се избегнат езерските контроли.
Во обид да се спасат ендемските видови во Охридското Езеро и да се зачува неговиот воден свет, во 2004 година беше воведена целосна забрана за риболов, со строги казни за рибокрадците, продавачите на риба и рестораните кои ќе бидат фатени дека продаваат пастрмка. 
Оттогаш, Македонија и Албанија им плаќаат на рибарите да ловат пастрмка и да ја носат во мрестилиштата за нивната икра, која се оплодува. Потоа пастрмката се враќа во езерото.
Нелегалниот риболов во Охридското Езеро, кое го делат Македонија и Албанија, се интензивираше во изминатите неколку години.
Еден килограм охридска пастрмка, која е сега скоро исчезната, може да се продаде и по цена од 30 евра на црниот пазар. 
Голем број институции, инспектори, судии и полицајци беа вклучени во овој нелегален спорт, рече Радован Димитриевски, претставник на спортските риболовци од Македонија.
„Ќе побараме помош од комисиите за риболов на ЕУ, делегатите од зелените партии во ЕУ и комисијата за риболов на ОН, за да прекине ова истребување од Охридското Езеро. Ќе побараме од нив да бараат од двете земји да ги почитуваат законите и меѓународните конвенции за заштита на животната средина“, рече заSETimesДимитриевски.
Експертите за животна средина апелираа до Скопје и Тирана да ја зголемат соработката и заштитата на езерото. Тие предложија формирање заедничко тело што ќе ја надгледува безбедноста.
„Само на тој начин земјите ќе имаат целосна контрола над сé што се случува во езерото. Експертите од двете страни ќе учествуваат во ова тело“, рече за SETimesЛазо Наумовски, еден од иницијаторите.
Охридското Езеро нема водна граница меѓу Македонија и Албанија веќе 15 години, што им овозможува на продавачите на риба и други лесно да преминат од едната на другата страна на езерото. Водните топки што беа претходно поставени како гранична линија, беа уништени во 1997 година.
Пред три години Македонија и Албанија почнаа да спроведуваат заеднички мешани патроли на езерото, но тие патроли повеќе не функционираат.
„Албанската патрола не е технички опремена, така што не може да контролира заедно со нас ... Ние ја штитиме границата до идеалната линија што ја спроведуваме. Соработуваме со албанската страна“, рече за SETimesЉупчо Тодоровски, директор на бирото за јавна безбедност.
„Соработката меѓу двете земји за заштитата на езерото треба да биде посилна бидејќи рибите не знаат за граници. Додека не биде договорено времето за риболов, од двете страни на езерото, не можеме да очекуваме промена“, рече за SETimes Артан Шкемби, градоначалник на албанскиот град Подградец.
„За целосно да запре [нелегалниот риболов] во Охридското Езеро, мора да се засили соработката меѓу локалните власти, пограничните полициски служби и риболовните друштва“, рече заSETimesПелумб Абеши, генерален директор за животна средина од албанското Министерство за животна средина, шумарство и водостопанство.
