23/11/2011
Во петокот (18. ноември), министерот за економија на Србија, Небојша Ќириќ, објави дека австрискиот производител на луксузни кристали, „Сваровски интернешенал холдинг АГ“ планира да инвестира 40 милиони евра во фабрика во земјата. Фабриката, со седиште во Суботица, град во северниот дел на земјата, ќе биде првиот производен објект на Сваровски во друга земја и се очекува да вработи 600 лица. 
*** 
Во петокот (18. ноември), албанскиот премиер, Сали Бериша, отвори објект за производство за биогориво во регионот Порто Роано во Драч. Проектот вреден 5 милиони евра е заедничка албанско-италијанска инвестиција со капацитет да произведува 100.000 тони годишно, а ќе вработи 120 лица. 
*** 
Кинеската „Тианџин стате фармс агрибизнес груп“ го започна својот прв проект во Бугарија, чија цел е одгледувањето на пченка, луцерка и сончоглед на 2.000 хектари земја во северозападниот дел на земјата. Посевот што ќе се одгледува во еден од најсиромашните региони, ќе се извезува назад во Кина. 
*** 
Во понеделникот (21. ноември), турскиот Борд за конкуренција објави дека одлучиле да спроведат истрага во 12 локални банки за неконкурентски практики во одредувањето на каматните стапки за заеми. Ќе бидат опфатени „Акбанк“, „Денизбанк“, „Финансбанк“, „ХСБЦ“, „ИНГ“, „ТЕБ“, „Гаранти“, „Халк банк“, „Исбанк“, „Вакифбанк“, „Јапи креди“ и државната „Зираат банк“. Истрагата може да трае цела година. 
*** 
Во вторникот (22. ноември) турски и ерменски бизнисмени се собраа во Ереван на дводневен бизнис-форум чија цел е зајакнување на соработката меѓу претпријатијата во двете земји. Форумот што привлече над 100 учесници, беше организиран како дел од проектот „Поддржете го зближувањето на Ерменија и Турција“ на Фондот за соработка во Евроазија, Ереванскиот клуб на новинари и Синдикатот на производители и бизнисмени, а поддршка даде Агенцијата за меѓународен развој на САД. 
*** 
Во понеделникот (21. ноември), главниот економист на Централната банка во земјата, Никола Фабрис, рече дека јавниот долг на Црна Гора неодамна го надминал нивото од 44 отсто од БДП, но и дека сè уште е далеку од просекот на ЕУ што изнесува 85 отсто и е под критериумите на Маастрихт, 60 отсто. Црна Гора ќе може да продолжи да го користи еврото бидејќи е мала земја што не може да влијае врз случувањата во еврозоната, рече тој.
*** 
Според најновиот извештај на Централната банка, жителите на Косово имаат банкарски депозити во износ од 2,1 милијарди евра. Во последните три месеци, депозитите пораснаа за 200 милиони евра. Вкупниот број штедни влогови поделен по бројот на жители покажува дека секој жител на Косово има по 1.300 евра во банка, а овој показател постојано расте. 
 (Разни извори - 16.11.2011-23.11.2011) 
