10/04/2009
(MИА, Макфакс, Бета, Б92, Радио Србија - 09/04/09)
Осум членки на ЕУ ја повикаа Европската комисија (ЕК) да направи брзи чекори кон укинување на визниот режим за земјите од Западен Балкан, објавија српските и македонските медиуми во четвртокот (9-ти април). 
„Веруваме дека суштинската одлука за укинување на визниот режим треба да биде донесена без одложување, веднаш штом државите ќе ги исполнат критериумите“, рекоа министрите за надворешни работи на Естонија, Унгарија, Италија, Латвија, Литванија, Полска, Словачка и Словенија во писмото од 4-ти април. ЕК отвори разговори за визно олеснување со Албанија, Босна и Херцеговина (БиХ), Македонија, Црна Гора и Србија минатата година. 
„Патоказот“ на услови што секоја земја ги доби покрива четири групи прашања: безбедност на документите; илегална имиграција, вклучително и реадмисија; јавен ред и безбедност; и надворешни односи и основни права. 
„Напредок е постигнат во сите четири групи идентификувани во патоказот“, македонската новинска агенција МИА ги цитираше осуммината министри во нивното писмо. „Големи реформи се отпочнати во областа на правдата, слободата и безбедноста.“
Во писмото испратено до заменик-претседателот на ЕК, Жак Баро, комесарот за проширување на ЕУ, Оли Рен, и чешкото претседателство на ЕУ, исто така, се повикува комисијата да ги финализира извештаите за напредокот на земјите пред изборите за Европскиот парламент на почетокот од јуни. Во случај на позитивна оценка, велат осуммината министри за надворешни работи, Брисел треба да препорача укинување на визниот режим за земјите што ги исполнуваат критериумите за ова без одложување.
Конечната одлука, која бара одобрување од соодветно мнозинство членки на ЕУ за да влезе во сила, ќе биде донесена во ноември. Ако укинувањето помине, граѓаните од засегнатите земји ќе можат да патуваат без визи во која било држава на ЕУ почнувајќи од 2010 година.
Поздравувајќи го потегот на осумте министри за надворешни работи, македонскиот вицпремиер Ивица Боцевски во четвртокот рече дека граѓаните на неговата земја плаќаат 5 евра годишно во просек за визи за ЕУ. Тој, исто така, истакна дека 70 отсто од младите луѓе во земјата никогаш не биле во земја на ЕУ, додека нивните родители патувале слободно низ цела Европа во времето на Југославија. 
Визниот режим воведен за земјите од Западен Балкан пред околу 15 години не постигна ништо освен што им помогна на „малите балкански автократи“ да останат на власт повеќе од една деценија, рече Боцевски. 
Тој истакна дека тој период беше „изгубена деценија“ за овие земји. 
Визната либерализација ќе создаде нови можности за патување и бизнис соработка со европските партнери, предвиде Боцевски. Покрај ова, истиот ќе им овозможи на сите граѓани на Македонија „да бидат изложени на влијанието на ЕУ, што ќе резултира со суштинска трансформација на ... општеството“, додаде Боцевски. 
