22/03/2011
Од Алина Лехтинен за Southeast European Times во Истанбул – 22/03/11
Менувајќи го своето минато противење на воената интервенција во Либија, турските водачи оваа недела објавија дека земјата е подготвена да го даде потребниот придонес за да загарантира безбедност за либиските цивили. 
„Нашата најголема желба е оваа операција да заврши што е можно поскоро“, рече премиерот Реџеп Тајип Ердоган за турската телевизија во понеделникот (21-ви март). „НАТО треба да влезе со сознание и признание дека Либија им припаѓа на Либијците, а не за поделба на нејзините подземни ресурси и богатство.“ 
Спроведувањето на зоната за забранети летови прогласена од ОН започна на 19-ти март, при што мултинационална коалиција на силите спроведе напади врз инсталациите за одбрана на Муамер Гадафи. Иако нема планови да се вклучи во операцијата, Анкара ја преиспитува својата политика кон кризата, велат аналитичарите. 
„Ако Турција не се усогласи со Запад [за интервенцијата], главната институционална врска на Турција со Запад ќе биде загрозена“, рече Сабри Сарјари од Универзитетот Сабанчи за SETimes. 
„Ова се случува повеќепати: Турција не се согласува со САД и Турција не се согласува со ЕУ. Можеби [турската влада] смета дека е подобро да се усогласи за ова“, рече тој. 
Според Дафне Меккарди од Проектот за блискоисточната демократија (ПОМЕД), Анкара не сака да го изгуби кредибилитетот покажувајќи се премногу блиска до состојбата на статус кво. 
„Ако Турција сака да продолжи да биде водач во регионот, тогаш мора да негува односи со луѓето, а не да се држи на своите односи со застарени, репресивни автократи чии денови се чинат изброени“, рече Меккарди. 
Иако Турција беше меѓу првите земји што побара оставка од египетскиот претседател Хосни Мубарак, нејзиниот став кон режимот на Гадафи е повоздржан. Експертите интервјуирани од SETimes велат дека економските и политичките фактори ја обликуваат официјалната политика. 
„Турција има инвестиции вредни 15 милијарди долари во Либија и тоа е уврливо дека само овој фактор го принуди премиерот да се спротивстави на операцијата во прв момент“, рече професорот Нур Билге Крис од универзитетот Билкент.
Сарјари се согласи дека економските фактори, најверојатно одиграле улога во политиката на Турција кон Либија. Сепак, додаде тој, идејата западна коалиција да спроведе воени операции во муслиманска земја никогаш не беше привлечна за владејачката Партија на правдата и развојот (АКП), која има свои корени во политичкиот ислам. 
И покрај својот понекогаш двосмислен став, Турција ги докажа своите единствени способности како единствена муслиманска држава во НАТО и земја способна да спроведе преговори во последен момент. Истата помагаше во ослободувањето на новинарите што работат за Њујорк тајмс и Гардијан по нивното фаќање од страна на силите на либиската влада. 
„Турската влада не е сосема сигурна дали Гадафи сепак ќе си оди“, рече Сарјари. „Затоа тие не сакаат да ги изгорат нивните мостови. Турција има многу бизниси во Либија. Можеби тие мислат дека е подобро да не го вознемируваме Гадафи, во спротивно тој може да не ни даде можности за бизнис’. Турција е повеќе во расположение ,да почекаме и да видиме’ пред да одлучиме.“ 
