27/06/2006
(Блиц - 27/06/06; AП, Еуроњус, Радио Б92, Бета, ХИНА, Макфакс, SEE Security Monitor - 26/06/06)
Србија и Црна Гора мора да изградат најдобри можни врски во интерес на нивните нации и граѓани, се согласија во понеделникот (26-ти јуни) водачите на двете земји, помалку од месец по прогласувањето на независноста на Црна Гора од Србија. 
На референдумот што се одржа на 21-ви мај, 55,5 отсто од црногорските гласачи рекоа „да“ за излегувањето на оваа јадранска република од нејзината лабава заедница со Србија. На 3-ти јуни црногорскиот парламент ја прогласи независноста на земјата. 
Претседателот Борис Тадиќ во понеделникот стана првиот српски водач и прв странски шеф на држава што ја посети независна Црна Гора. Тој беше пречекан на аеродромот во Подгорица од страна на неговиот црногорски колега, Филип Вујановиќ, и беше церемонијално поздравен од црногорската специјална гарда со звуците на химните на двете држави. 
Потоа двајцата водачи остварија разговори на претседателската резиденција во стариот црногорскиот главен град, Цетиње. 
„Ова претставува нов почеток“, рече Тадиќ подоцна на заедничката прес-конференција со Вујановиќ. „Србија е пријател на Црна Гора и така ќе биде секогаш.“ 
Тој повика на брзо решавање на сите прашања што произлегоа со поделбата на државната заедница помеѓу двете земји, што ќе им овозможи да ја поттикнат соработката. 
„Начинот на кој ги развиваме нашите односи во областа на економијата, одбраната и надворешната политика ќе определи дали се квалификуваме за членство во ЕУ, што е нашата приоритетна цел“, рече Тадиќ. „Во интерес на Црна Гора е српските државјани да ја посетуваат земјата како туристи. Во интерес на Србија е да соработуваме во одбраната, бидејќи Црна Гора е дел од стратешкиот одбранбен простор, кој е важен и за Србија.“ 
Според него, Црногорците кои сакаат српско државјанство треба да го добијат и истото првавило треба да важи и за Србите кои сакаат црногорско државјанство.
Вујановиќ, од своја страна, изрази задоволство од посетата на неговиот колега, искажувајќи уверување дека „сите пречки кои можеби постоеја во нашата комуникација ќе бидат отстранети“. 
Според УПИ, двајцата претседатели во понеделникот се согласиле Црна Гора да ги користи услугите на српските дипломатски служби во земјите каде што Подгорица сé уште нема свои дипломати. Тие, наводно, го потврдиле и договорот со кој на Србија й се овозможува да го користи црногорскиот брод за воена обука и разговарале околу видовите на воената соработка, вклучувајќи ја и обуката, заедничките вежби и мировните мисии. 
Подоцна истиот ден Тадиќ се состана со црногорскиот премиер Мило Ѓукановиќ.
Црна Гора беше првата земја што ја посети српскиот претседател во рамките на својата турнеја низ регионот, која вклучува и посети на уште три други поранешни југословенски републики -- Хрватска, Македонија и Босна и Херцеговина. Посетите се дел од интензивираните дипломатски напори на Белград за наоѓање на поддршка за својата позиција во однос на Косово и некои други прашања, објави АП. 
