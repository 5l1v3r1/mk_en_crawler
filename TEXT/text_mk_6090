03/03/2011
Од Линда Карадаку за Southeast European Times во Приштина -- 03/03/11
Додека студентите во Приштина палеа свеќи за жртвите, косовските водачи во среда (2-ри март) го осудија пукањето на Франкфуршкиот аеродром при кое загинаа двајца американски авијатичари и беа повредени двајца други. 
Aрид Ука, 21-годишник кој, според извештаите, бил вработен во Франкфуршкиот аеродром, наводно отворил оган врз автобусот кој ги превезувал авијатичарите. Германските обвинители велат дека го разгледуваат исламскиот екстремизам како можен мотив, и според извештаите на медиумите напаѓачот извикувал верски слогани пред да го изврши нападот. 
Ука има семејни врски со Косово -- извештаите посочуваат дека дедото на Ука бил од селото Жабар, во близина на Митровица.
Косовскиот претседател Беџет Пацоли искажа „длабоко жалење“ поради инцидентот, и му упати сочувство на американскиот народ, армијата, властите и семејствата на жртвите. 
„Косовскиот народ најжестоко го осудува ова зло, индивидуален чин ... извршен врз луѓе во воена униформа, кои имаа суштинска улога во ослободувањето на Косово, против армијата, која има клучна улога во зачувувањето на безбедноста и стабилноста низ целиот свет“, рече тој на прес-конференција. 
Премиерот Хашим Тачи и неговата влада искажаа ист став. 
„Овој ужасен случај претставува индивидуален чин против вредностите на цивилизацијата и против традицијата на народот на Косово, кој секогаш и вечно ќе им биде благодарен на Соединетите Американски Држави, на американскиот народ и на владата на Соединетите Држави, за силната поддршка што му ја даде на народот на Косово за време на процесот на слобода, независност и сега, за развојот и интеграцијата на Косово“, се вели во официјалната изјава.
Министерот за надворешни работи, Енвер Хоџа, кој им се приклучи на студентите од Универзитетот во Приштина кога палеа свеќи пред градскиот Народен театар, рече: „Оној кој го изврши овој чин е криминалец во очите на косовските граѓани и во никој случај не ги претставува [нивните] верувања“. 
Движењето Коха, млада невладина организација со седиште во Митровица, одржа церемонија таму и го осуди инцидентот. 
„Силно го осудуваме овој криминален чин како граѓани на Косово и млади луѓе на Косово. Ова не е одраз на нашиот народ“, рече водачот на групата, Ферди Кадриу. Реакцијата на јавноста беше шок. „Луд човек ... тој е луд“, рече Менсур, младич од Приштина, кој даде изјава за SETimes. 
„Ова е многу лошо за нас, за нашиот имиџ“, рече Артана, млада мајка која шеташе со своите деца во главниот град. 
Во меѓувреме, во Вашингтон, претседателот Барак Обама рече дека е „тажен и шокиран“ од нападот. 
„Сакам сите да знаат дека нема да штедиме напори за откривањето како се случил овој ужасен чин и дека работиме со германските власти на тоа да се загарантира дека извршителите ќе бидат изведени пред лицето на правдата“, рече тој.
