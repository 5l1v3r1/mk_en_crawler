31/03/2009
Српскиот претседател Борис Тадиќ во петокот (27-ми март) беше во Букурешт, каде што се состана со својот романски колега Трајан Башеску. За време на разговорите, Тадиќ рече дека признавањето на независноста на Косово може да создаде преседан за идни проблеми на Балканот. Тој, исто така, рече дека членството на Западен Балкан и Србија во ЕУ е од стратешка важност за регионот и цела Европа. Башеску рече дека Романија го поддржува брзото ратификување на Договорот за стабилизација и асоцијација на Србија со ЕУ. 
 *** 
Српскиот министер за надворешни работи, Вук Јеремиќ, во понеделникот (30-ти март) беше во Виена, каде што се состана со австрискиот колега Михаел Спинделегер. Јеремиќ потврди дека процесот на европска интеграција на Западен Балкан мора да продолжи и покрај светската економска криза, бидејќи е во интерес на мирот, стабилноста и просперитетот не само во регионот, туку и за Европа во целост. 
*** 
Претседателите на Авганистан и Пакистан ќе остварат разговори во Анкара в среда (1-ви април), на третиот состанок спонзориран од Tурција за борбата против тероризмот, рече турскиот министер за надворешни работи, Али Бабаџан. На конференцијата во средата присуствуваа авганистанскиот претседател Хамид Карзаи, пакистанскиот претседател Асиф Али Зардари и турскиот претседател Абдула Ѓул. Министрите за надворешни работи, армиските началници и шефовите на разузнавачките служби на трите земји, исто така, се очекува да учествуваат на состанокот.
*** 
Aлбанскиот премиер Сали Бериша на 25-ти март се состана со американскиот амбасадор во Тирана, Џон Витерс, уверувајќи го дека ќе работи напорно за да осигури демократски избори во јуни. Тие, исто така, разговараа за очекуваното членство на Албанија во НАТО. Бериша го опиша пристапувањето на Тирана во Алијансата како голем настан за нејзината надворешна политика и безбедносната историја, од нејзината независност. 
*** 
Aлбанијa и Босна и Херцеговинa се согласија на 24-ти март да го либерализираат движењето на граѓаните и стоката. Албанскиот премиер Сали Бериша и неговиот босански колега, Никола Шпириќ, потпишаа договор за ова во Сараево. Договорот има за цел зголемување на трговијата и поттикнување на туризмот помеѓу двете држави. Двата премиери ветија дека ќе отворат амбасади во нивните држави. 
(Разни извори 24/03/09-31/03/09)
