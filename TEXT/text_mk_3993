05/12/2007
(Монитор - 04/12/07; Софиска новинска агенција, Медиапул, Дневник, Всеки ден, ГЕРБ - 03/12/07) 
Партијата Граѓаните за европски развој на Бугарија (ГЕРБ) во понеделникот (3-ти декември) повика на договор кој би можел да послужи како база за широка владејачка централно-десничарска коалиција, по следните парламентарни избори. 
Партијата, предводена од градоначалникот на Софија, Бојко Борисов, рече дека поканила четири организации кои се членки на Европската народна партија (ЕПП) -- Сојузот на демократските сили (УДФ), Демократите за посилна Бугарија (ДСБ), Сојузот на слободните демократи и Бугарскиот аграрен национален сојуз -- како и Внатрешната македонска револуционерна организација (ВМРО) на разговори за договор за соработка.
Формирана пред една година, ГЕРБ стана најпопуларната партија во Бугарија. Истата освои најголем број гласови на неодамнешните локални избори и на изборите за членови на Европскиот парламент (ЕП) претходно оваа година. 
Неодамнешното истражување на софиската „Алфа рисрч“ покажа дека поддршката за партијата се зголемила за скоро 4 отсто од септември, качувајќи се на 26 отсто во ноември. Бугарската социјалистичка партија (БСП), водечки член на актуелната трипартиска владина коалиција, е втора со нешто повеќе од 18 отсто поддршка, додека најпопуларната од партиите во бугарската отцепена десница, УДФ, доби само 1,9 отсто од гласовите. 
ГЕРБ во понеделникот објави дека ќе ги покани петте други десничарски партии да потпишат декларација за идната соработка во текот на овонеделната дводневна посета на Софија од страна на високи претставници на ЕПП, вклучително и претседателот Вилфрид Мартинс. 
ГЕРБ, чии претставници во ЕП се веќе примени како одделни членови на најголемата транснационална политичка партија во Европа, се надева на пристап во организацијата наскоро. 
Декларацијата што ГЕРБ ја објави на својата прва годишнина во понеделникот повикува на нов „десничарски проект“ и модерен стил во политиката, посветен на борбата против корупцијата и гарантирање на законот и редот за сите граѓани и на сите нивоа од владеењето. 
„ГЕРБ ги смета своите постигнувања досега за успех на десничарското движење во Бугарија“, се вели во изјавата.
Предложениот договор ќе служи како гаранција за ЕПП дека ниту една од партиите што ќе го потпише нема да стапи во никаква коалиција со организациите што не се дел од десничарскиот спектар, рече Борисов, чија партија повикува на предвремени парламентарни избори на пролет.
УДФ и ДСБ не беа ентузијастички расположени во врска со предлогот на ГЕРБ, но рекоа дека наскоро ќе разговараат за идејата. Некои извештаи покажуваат дека УДФ има поголема веројатност да разгледа некаков чекор во тој правец, ако предложениот договор се заснова на конкретни програмски документи.
Само претставниците на Аграрната партија се подготвени да се приклучат на предложената иницијатива.
