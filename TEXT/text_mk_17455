22/05/2007
АТИНА, Грција -- Премиерот Костас Караманлис во понеделникот (21-ви мај) ја предупреди Македонија да „ја остави политиката на непопустливост“ во спорот околу името со Грција, истакнувајќи дека како членка на ЕУ и НАТО, Грција може да ги спречи заложбите на Македонија за евроатланска интеграција, ако прашањето не биде решено. Караманлис додаде дека Грција веќе понудила одредени компромиси во преговорите околу името спонзорирани од ОН и дека Македонија треба да го стори истото. 
Во другите вести, во интервјуто за франкфуртскиот весник „Алгемајне цајтунг“ од понеделникот српскиот претседател Борис Тадиќ го критикуваше неодамнешното тврдење на Македонија дека ќе биде првата земја што ќе ја признае независноста на Косово. Тој го опиша овој пристап како погрешен и опасен. (Катимерини, Елефтери ора, Политика, Вечер - 22/05/07; AНА-МПА, Макфакс - 21/05/07) 
