10/05/2007
(Б92 - 10/05/07; AП, Ројтерс, Интернешнал хералд трибјун, РФЕ/РЛ, Ксинхуа, Сербиана - 09/05/07)
Советот за безбедност на ОН мора брзо да подготви нацрт-резолуција за Косово, рече во средата (9-ти мај) висок француски претставник. Неодамнешната посета на покраината на телото од 15 нации покажа дека прашањето на конечниот статус мора итно да се реши, додаде тој.
Советот за безбедност „мора да ја преземе одговорноста без понатамошно одложување“, новинската агенција Ксинхуа го цитираше портпаролот на француското Министерство за надворешни работи, Жан-Баптист Матеи. „Поради тоа ние планираме да работиме брзо со нашите партнери за постигнување нацрт-резолуција наскоро.“ 
Неговата изјава следеше еден ден откако француската мисија на ОН во Њујорк беше домаќин на неформалниот состанок на Советот за безбедност, на кој се разговараше за ривалските предлози за нацрт-резолуција за Косово -- едната подготвена од Русија, а другата од САД и европските земји. 
Двете ќе ја потврдат посветеноста на Советот на „мултиетничко и демократско Косово, кое мора да ја зајакне регионалната стабилност“ и ќе се спротивстават на каков било вид насилство, објави АП.
Според американско-европскиот предлог, Советот за безбедност ќе го одобри повикот на поранешниот претставник на ОН, Марти Ахтисари, за надгледувана надлежност на ЕУ. УНМИК ќе ги заврши активности 120 дена по усвојувањето на резолуцијата, која ќе влезе во рамките на Поглавјето 7 од Повелбата на ОН, кое ги опфаќа заканите по мирот и безбедноста. 
Во нацрт-резолуцијата, исто така, се повикува Косово да ги продолжи своите напори за спроведување на меѓународно надгледуваните стандарди во осум области, меѓу кои и владеењето на правото, демократските институции, заштитата на човековите и малцинските права, економскиот развој, слободата на движењето и имотните права.
Според АП, истата го признава и „неконсензуалниот распад на Југославија, насилството и репресијата од 1990-тите и периодот на администрацијата на ОН кој го направи Косово специјален случај“. 
Во предлогот на Русија, од друга страна, не се споменува независност. Наместо тоа, во него се вели дека не е созреано времето да се носи одлука за статусот и се бара понатамошните разговори „првенствено да се фокусираат на заштитата на малцинските права“.
Искажувајќи ја силната поддршка на неговата земја за планот на Ахтисари, американскиот државен потсекретар Николас Барнс во средата рече дека „сега има поддршка на мнозинството во Советот за безбедност за овој план, всушност многу силна поддршка“. Тој, исто така, изрази надеж дека резолуцијата за конечниот статус ќе биде ставена на гласање пред крајот на овој месец. 
Сепак, Барнс, исто така, посочи дека неговата земја и нејзините европски сојузници се подготвени да вклучат некои од предлозите на Русија во финалниот документ. Еден од предлозите е назначување на претставник кој ќе има задача да ги охрабри косовските Срби да не ја напуштаат покраината и да ги повика српските бегалци да се вратат во нивните косовски домови.
„Идејата на Русите беше многу атрактивна. Ние ја поддржуваме“, рече Барнс. „Сакаме да работиме со Русија ... Јасно ни е дека одложувањето на независноста за Косово има поголема веројатност да создаде нестабилност и насилство, отколку јасната одлука оваа пролет.“ 
За да биде усвоена резолуцијата на Советот за безбедност мора да биде поддржана од вкупно осум членови и не смее да стави вето никоја од петте постојани членки. Русија претходно посочи дека ќе ја блокира одлуката ако не ја прифатат и Приштина и Белград. Позицијата на Кина не се знае.
Цитирајќи неименуван висок британски функционер Фајненшал тајмс претходно оваа недела објави дека 11 или 12 земји на Советот за безбедност го поддржуваат планот на Ахтисари.
