27/06/2011
Мухамет Брајшори за Southeast European Times во Приштинa – 27.06.11
Планот кој би им дал на Косовските безбедносни сили (КСФ) некои полициски надлежности, наиде на жесток отпор кај политичката опозиција и граѓанските организации. Но, владата инсистира на тоа дека е уставен. 
„Тоа е проект кој ќе ги направи КСФ покорисни за земјата. Ќе ја зајакне соработката и координацијата во безбедносниот сектор во врска со задачите на КСФ“, рече министерот за Косовските безбедносни сили, Агим Чеку, чие министерство предложи нацрт-меморандум на оваа тема, заедно со Министерството за внатрешни работи.
„Проектот нема да се меша во полицијата или во политиката на КСФ, дури ни во промените, мисијата, статусот или карактерот на КСФ. Истиот ќе биде од помош за полицијата, откако ќе биде одобрен од владата и военото присуство (КФОР)“, рече тој. 
Парламентарната комисија за безбедносни прашања вели дека поддржува секаква иницијатива за соработка меѓу учесниците во безбедносниот сектор, сé додека тоа е во согласност со уставот и законите на Косово. 
Но, опозициската Демократска лига на Косово (ЛДК), вели дека планот е безобѕирен и штетен. 
„Меморандумот имплицира опасен тренд кој може да се најде само во државите со недемократско управување, и како таков не ја има поддршката дури ни од партнерите на Косово, како НАТО“, рече членот на ЛДК, Газменд Мухаџери. 
Портпаролот на Меѓународната цивилна канцеларија, Енди Мекгуфл, пак, изјави за SETimes дека секој договор на КСФ треба да биде во согласност со Сеопфатниот предлог за статусот на Косово.
„Свесни сме дека ова прашање е сé уште предмет на дискусија меѓу Министерството за внатрешни работи и КСФ. Меѓународната цивилна канцеларија, како и обично, е подготвена да даде совет“, рече тој.
„Сеопфатниот предлог за статусот (или Предлогот на Ахтисари) предвидува дека КСФ ќе бидат првенствено одговорни за одговор на кризи, уништување на експлозивни направи, и цивилна заштита. Сите договори постигнати од страна на КСФ ќе мора да ја почитуваат оваа одредба“, додаде Мекгуфи.
Рамадан Ќехаја, извршен директор на Косовскиот центар за безбедносни студии, изјави за SETimes дека полицијата е надвор од опсегот на КСФ. Меморандумот, рече тој, се заканува да ги поткопа односите со КФОР. 
„КСФ може да ги извршуваат полициските задачи во вонредни случаи кога имаме опасна ситуација и кога безбедноста не е под контрола“, рече тој. „Подобро би било да има меморандум кој ќе значи симболично преземање на некои должности од КФОР, кој е во заминување. Меморандумот меѓу Министерството на Косовските безбедносни сили и Министерството за внатрешни работи, се разбира, им штети на односите меѓу КСФ и присуството на НАТО во Косово“, рече тој.
Тој додаде дека КСФ сé уште не се оперативни и дека треба да се фокусираат на должностите утврдени со уставот. 
„Иако составувачите на меморандумот немале злобни одговори, тие, исто така, не сторија ништо за првична проценка на целата ситуација. Разбирливо е дека овој меморадум беше користен дури и за медиумски напад на некои весници и дека, исто така, имало негативно влијание за имиџот на КСФ“, рече тој.
Планот на Ахтисари и Уставот на Косово ги дефинираат КСФ како професионални и мултиетнички сили со повеќе од 2.500 активни членови и 800 резервисти, кои не поседуваат тешко вооружување.
