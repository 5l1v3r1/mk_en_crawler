23/02/2010
(Европска комисија, Ројтерс, Софија ечo - 22/02/10)
Европската комисија (ЕК) во понеделникот (22-ри февруари) одлучи да предложи продолжување на повластениот трговски режим на ЕУ за Западен Балкан до 2015 година. 
„Целта на овој предлог е да загарантира дека економиите на Западен Балкан и понатаму ќе можат да го користат неограничениот бесцарински пристап до пазарот на ЕУ за скоро сите производи кои потекнуваат од овие држави и територии“, се вели во изјавата на комисијата. „Заедно со билатералните договори, овие трговски повластувања ја поддржуваат економската интеграција со ЕУ и со тоа ја поттикнуваат политичката стабилност и економскиот напредок во целиот регион.“ 
Договорот кој им овозможува извоз на државите од Западен Балкан на нивните индустриски и земјоделски производи на пазарот на ЕУ без царински давачки или ограничувања на количините, првпат беше потпишан во 2000 година. Само виното, шеќерот, телешкото месо и некои рибни производи влегуваат во заедничкиот пазар на блокот под повластени тарифни квоти.
Договорот ги покрива сите држави кои учествуваат во Процесот на ЕУ на стабилизација и асоцијација -- Албанија, Босна и Херцеговина, Хрватска, Косово, Македонија, Црна Гора и Србија. Истиот беше обновен во 2005 година и треба да истече на 31- ви декември.
Косово е единствената држава меѓу седумте која сé уште не ја потпишала Спогодбата за стабилизација и асоцијација (ССА) или Привремениот договор (ПД) за трговија и прашања поврзани со трговијата со ЕУ. 
ЕК објави дека нејзината одлука да предложи понатамошно продолжување на трговските повластувања била со цел да се спречат штетните последици по економиите на државите. 
„Прекинот на трговските повластувања носи ризик од негативни последици по целокупните економски остварувања на Западен Балкан, со реперкусии на нивните домашни реформски процеси“, се истакнува во изјавата.
Бесцаринскиот режим придонесе за зголемување на регионалниот извоз во ЕУ за околу 8 отсто годишно, според статистичките податоци на ЕК. Во 2007 година блокот беше најголем трговски партнер на регионот, за извоз и увоз, кој изнесуваше 61,3 отсто, односно 63,2 отсто.
Во 2008 година извозот на стока на ЕУ за Западен Балкан достигна вредност од 32,5 милијарди евра, додека увозот од регионот изнесуваше скоро 14 милијарди евра. Машините, текстилот и облеката, земјоделските производи и хемиските средства беа најголем дел од увозот на ЕУ од земјите на Западен Балкан.
Предлогот од понеделникот, кој мора да биде одобрен официјално од Министерскиот совет на ЕУ и Европскиот парламент, пред да влезе на сила на 1-ви јануари 2011 година, има две цели, соопшти ЕК.
Првата е „да им се овозможи на сите држави од Западен Балкан и понатаму да го користат повластениот трговски режим, каде што истиот е од поголема полза отколку третманот предвиден во ССА и ПД“, се вели во изјавата. Втората цел е „да се овозможи и понатаму царинската територија на Косово да го користи актуелниот бесцарински, бесквотен третман за скори сите негови извезени производи“, освен оние кои се предмет на квоти.
