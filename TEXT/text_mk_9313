06/07/2012
Енди Дабилис за Southeast European Times во Атина -- 06.07.12
Костас Бакурис гледа повеќе корупција од кој било друг во Грција, но малку може да стори за да ја запре. 
Шефот на атинскиот оддел на антикорупциската агенција Транспаренси интернешнал со години протестира против митото, политичкиот фаворитизам и грчката практика на давање „факелаки“ -- пликоа со кеш во замена за услуга -- но, скоро ништо не е променето, дури и за време на катастрофална економска криза. 
„Единствениот начин да се запре е да се применува законот“, рече тој за SETimes. Тој ја обвини владата дека не само што ја игнорира корупцијата, туку и самата ја практикува -- преполнувајќи ги платните списоци со генерации со стотици илјадници непотребни работници, во замена за гласови -- криејќи ја корупцијата што ја доведе земјата до долг од 367 милијарди евра.
Бакурис, кој ја предводеше атинската канцеларија на агенцијата шест години, дојде на ова работно место од приватната индустрија. „Открив дека има толку многу корупција, што тоа го менува интересот на инвеститорите“, рече тој.
Новата коалициска влада предводена од премиерот Антонис Самарас се концентрира на обидот да ги натера меѓународните водачи повторно да преговараат околу условите на разорните мерки на штедење, и не ја истакнува корупцијата како непријател на државата. 
„Ги изгубивме вредностите што го сочинуваат граѓанското општество. Почнавме да оправдуваме и да велиме дека малку факелаки не е лошо“, рече Бакурис. Тој додаде дека Грците растат верувајќи дека „ако не се вработиш во јавниот сектор, тогаш си идиот“.
Од непотребни работни места, одбивање да се издаваат сметки, затајување данок, до мито на високо ниво, аналитичарите проценуваат дека грчките граѓани потрошиле 1,62 милијарди евра минатата година на мито, но вистинските суми се подлабоки, бидејќи не можат да се лоцираат.
Даночното затајување е уште еден феномен кој е чест во земјата -- и ја чини државата околу 60 милијарди евра.
Политичарите и богатите беа над законот во Грција, пред протестите, штрајковите и немирите против кратењата на платите, даночните зголемувања и намалените пензии да водат до апсење на еден поранешен министер за одбрана и низа обвиненија поврзани со корупцијата, кои вклучуваат договори за одбраната со странски претпријатија, скандал кој може да достигне сума од 47 милиони евра.
„Мораме да видиме како луѓе одат во затвор, тоа сé уште не се случило, особено на политичари“, рече Бакурис. „Луѓето сметаат дека нивните плати се скратени, а луѓето кои го направија тоа не се погодени.“
Околу 90 отсто од истрагите спроведени од јавните обвинители се однесуваат на митото во јавниот сектор -- но дури и по усвојувањето на новиот закон за забрзување на истрагите, не се судени случаи на корупција во јавниот сектор.
„Не мислам дека сите земаат мито. Има енклави на корупција, вклучително и луѓе кои тешко може да се фатат бидејќи договорите се прават под маса“, рече за SETimes Димитрис Сотиропулос, соработник-истражувач во Грчката фондација за европска и надворешна политика во Атина.
Но, за многу Грци, нивната држава е најгнила, вител на мито, нетранспарентност и топли врски бизнис-влада за корист на богатите и моќните. 
Во истражување на Светскиот економски форум, Грците ја рангираа својата земја на 125-тото место заради недостигот на корпоративна етика и 123-та според неетичките политичари.
Сепак, Бакурис се надева дека корупцијата може да се победи. „Имаме многу луѓе кои се сé уште со полн интегритет, но кризата ги натера многу луѓе да го оправдуваат своето однесување. Многу луѓе сметаат дека тоа е дел од нашата култура, но јас не се согласувам.“
Многу Грци го мислат спротивното. Емануил Бултадакис (35), радиограф, изјави за SETimes дека тој и неговиот брат се обиделе да отворат хостел и биле испратени во различни агенции кои не можеле да им помогнат ако не знаеле кого да подмитат. „Ако сакате нешто во Грција, морате да платите за тоа“, рече тој. 
