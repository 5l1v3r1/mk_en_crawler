20/10/2009
(Ројтерс, АФП, АП, ДПА, Дојче веле, СНА, АНА-МПА, Хуријет - 19/10/09)
Членките на ЕУ Грција и Кипар во понеделникот (19-ти октомври) ја потврдија својата поддршка за кандидатурата на Турција за пристапување во ЕУ, отфрлајќи ги алтернативите на полноправното членство. Сепак, тие ја повикаа Анкара да покаже добра волја и соработка во напорите за решавање на кипарскиот спор, и рекоа дека Турција мора да ги исполни своите обврски во процесот на пристапување.
„Целта е Турција да стане полноправна членка“, им рече грчкиот премиер Јоргос Папандреу на новинарите во Никозија. „Не сум за специјална асоцијација на Турција со ЕУ, сé додека таа ги исполнува своите обврски.“
Папандреу, кој го презеде и Министерството за надворешни работи, откако неговата социјалистичка партија ПАСОК победи на изборите во Грција на 4-ти октомври, допатува во дводневна официјална посета на Кипар во понеделникот. 
Кандидатурата на Турција за влез во ЕУ се најде во фокусот на разговорите, заедно со ситуацијата со преговорите околу кипарското прашање. Овој медитерански остров е поделен по етнички линии од 1974 година. 
Претседателот на Кипар, Деметрис Христофиас, се обидува да најде решение, заедно со својот колега од кипарските Турци Мехмет Али Талат, но напредокот е забавен поради прашањата како што се враќањето на имотот и враќањето на турските доселеници. 
Во меѓувреме, кандидатурата на Турција за влез во ЕУ се движи со бавно темпо, делумно поради тешкотиите со кои Анкара се соочува во спроведувањето на потребните реформи. Земјата ги почна своите преговори за членство во октомври 2005 година, заедно со Хрватска. Но, додека Хрватска очекува да го заврши процесот следната година, распоредот на Турција може да биде многу подолг.
Кипар и Грција имаат право на вето во ЕУ, и двете велат дека кипарскиот спор е пречка, ако не биде решен. 
„Не смее да се дозволи Турција да има окупациски сили во една земја-членка на ЕУ, особено една земја-кандидатка“, изјави Папандреу за новинарите во понеделникот.
Како дополнителна компликација, Анкара досега не го спроведе протоколот од 2005 година со ЕУ, кој предвидуваше таа да ги отвори пристаништата и аеродромите за бродовите и авионите на кипарските Грци. Ако тоа не биде сторено, Европската комисија ќе ги замрзне разговорите за осум поглавја од преговорите.
Според Христофиас, Турција треба не само да го почитува царинскиот протокол, туку и да ја признае администрацијата во Никозија и нормализирањето на односите. 
„Турција има обврска која мора да ја почитува или нема да може да продолжи по патот на пристапувањето, без пречка“, рече тој. Тој ги критикуваше турските водачи за нејзината улога во разговорите за повторно обединување, велејќи дека нејзините јавни изјави на поддршка на процесот, не се поткрепени со конкретни дејства.
Егемен Багис, главен преговарач на Турција со ЕУ, рече дека неговата земја ќе ги отвори своите пристаништа за сообраќајот од Кипар, откако ЕУ ќе преземе чекори за олеснување на трговијата помеѓу блокот и заедницата на кипарските Турци. 
Во понеделникот Папандреу и Христофиас се согласија да продолжат со својата тесна соработка околу кипарското прашање, како во неделите што ќе следат по самитот на ЕУ во декември, кога ќе биде разгледувана кандидатурата на Турција за пристапување во блокот, така и потоа.
