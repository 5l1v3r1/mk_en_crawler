26/12/2006
Од Наташа Радиќ за Southeast European Times во Загреб - 26/12/06 
Со 87 гласа за и 18 против, минатата недела Хрватскиот парламент одлучи да го одложи активирањето на еколошката и риболовна заштитна зона (ЕФПЗ) во Јадранското море до јануари 2008-та година како последица на притисокот на Европската Унија. Предложената зона предизвика загриженост во соседна Словенија и Италија. 
Според Рим и Љубљана активирањето на ЕФПЗ ќе им овозможи слободен рибарски приод на Хрватските риболовци исклучувајќи ги нивните Италјански и Словенечки колеги. Вториве треба да побараат посебна дозвола, ефикасно намалувајќи го бројот на нивните рибарски бродови во областа на заштитената зона. 
Италија и Словенија испратија официјални жалби до Европската комисија во Брисел тврдејќи дека Хрватска презема унилатерални чекори во Јадранското море и ризикува затегнати односи со своите соседи. 
Откако ги разгледа можните проблеми и последици Хрватската демократска унија на премиерот Иво Санадер и нејзините парламентарни сојузници одлучија да го подржат одложувањето. Први јануари 2008 година е утврден како краен датум за активирање на ЕФПЗ, иако парламентот би можел да одлучи да го направи истото порано. Претседателот Стипе Месиќ, исто така, го потпиша одложувањето. 
Оние кои го подржуваат одложувањето велат дека е неопходно да се избегне препрека во односите на Хрватска со ЕУ, во време кога земјата се обидува да го забрза влезот во блокот. 
Но, Социјал демократите и другите партии од опозицијата се спротивставуваат на одлагањето. Тие тврдат дека Хрватска треба да ја прошири надлежноста за рибарење што покоро и да им помогне на своите рибари да ги сочуваат резервите од риба. Опозицијата, исто така го критикуваше Санадер дека го префрла проблемот на другата влада, наместо да преземе мерки сега. 
Новиот датум, јануари 2008, е неколку месеци по планираните парламентарни избори во Хрватска. Новоизбраната влада ќе мора тогаш да се справи со проблемот и неговите последици, како внатре во земјата така и надвор од неа. 
ЕФПЗ ќе покрие околу 30,000 км2 од Јадранското море надвор од Хрватските територијални води. 
