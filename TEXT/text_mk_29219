06/10/2010
БЕЛГРАД, Србија -- Земјата во вторникот (5-ти октомври) ја одбележа 10-годишнината од падот на Слободан Милошевиќ. На 5-ти октомври 2000 година, неколку стотици илјади луѓе се собраа во Белград на повикот од Демократската опозиција на Србија (ДОС) да протестираат за измамата на претседателските избори. Демонстрантите бараа оставка од Милошевиќ и упаднаа во парламентот. Протестите го принудија Милошевиќ да го признае својот пораз и да отстапи, со што го отвори патот за претседателскиот кандидат на ДОС, Воислав Коштуница, да ја преземе функцијата на југословенски претседател. 
Актуелниот претседател Борис Тадиќ рече дека бунтот од 5-ти октомври го означи моментот кога беше воведена демократијата. Тој, исто така, изрази уверување дека Србија ќе го зајакне својот поттик за членство во ЕУ. ЕУ и Соединетите Држави испратија честитки по повод годишнината. (Танјуг, РТС, Бета, Б92, АП, ББЦ - 05/10/10) 
