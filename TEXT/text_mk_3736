26/10/2007
(AФП, Ројтерс, ФТ, ББС - 26/10/07; AП, Блумберг, ДПА, Еуобсервер - 25/10/07)
Разликите во врска со редица прашања, вклучително и конечниот статус на Косово и енергијата, се очекува да доминираат на агендата од 20-тиот самит ЕУ-Русија во петок (26-ти октомври) во Португалија, но не се очекуваат некои важни чекори. 
Состанокот во Мафра, на околу 40 километри оддалеченост од Лисабон, се совпаѓа со критичната фаза во последните напори за постигнување решение за иднината на Косово. И додека крајниот рок за разговорите на 10-ти декември сé повеќе се приближува, рускиот претседател Владимир Путин во четвртокот повика на „трпеливост“. 
Поддржувајќи го отфрлањето од страна на Белград на планот поддржан од Запад за доделување меѓународно надгледувана независност за Косово, Русија инсистираше на тоа дека ако на покраината й се дозволи патот на државотворноста, тоа ќе ги охрабри сепаратистите во Еврипа и насекаде да извршат притисок за истото. Москва, исто така, се спротивстави на какви било крајни рокови за преговорите, велејќи дека процесот треба да трае додека не биде постигнато взаемно прифатливо решение. 
Но, косовските Албанци, кои сочинуваат 90 отсто од населението во покраината од вкупно два милиони луѓе, се заканија со унилатерално прогласување независност на и набргу по 10-ти декември. 
Голем број земји-членки на ЕУ сигнализираа дека ќе го признаат независно Косово, дури и ако тоа не биде поддржано со одлука на Советот за безбедност на ОН. 
Состанокот во Мафра најверојатно нема да резултира ниту со надминување на разликите помеѓу ЕУ и Русија во врска со пристапот кон иранските нуклеарни амбиции. Во предвечерјето на последниот ваков самит на кој присуствува како руски претседател, Путин повторно изрази противење на повиците на Запад за понатамошни санкции против Иран, поради неговото непочитување на барањето на Советот за безбедност на ОН да се откаже од своите планови за збогатување на ураниумот. Останувајќи на ставот дека Иран не работи на создавање нуклеарно оружје, рускиот водач рече дека наметнувањето санкции само „ќе ја влоши ситуацијата“.
Енергетските прашања, исто така, се очекува да бидат високо на агендата во Португалија, која моментно претседава со ЕУ. ЕУ добива 25 отсто од своите резерви нафта и гас од Русија. По сигналите минатата година дека Москва би можела да ја искористи својата енергетска доминантност за политички поени, Европската комисија минатиот месец предложи нова легислатива со која би се ограничил пристапот на странските претпријатија до енергетскиот пазар на ЕУ. 
Сметајќи дека овој потег е конкретно насочен кон рускиот монопол „Газпром“, Москва ги опиша предложените мерки како протекционистички и неправични. 
Сепак, двете страни се очекува во петок да ги договорат деталите за системот за рано предупредување, со цел спречување на прекините во дотурот на руска нафта и гас.
Само мал број договори што се очекуваат во петок, според АП, ќе го отворат патот за најголемата соработка во борбата против користењето дрога и шверцот и за зголемување на извозот на руски челик во западна Европа. 
Трговските прашања се, исто така, на агендата, вклучително и кандидатурата на Русија за членство во СТО. ЕУ рече дека Русија мора најпрво да ги реши прашањата како што се извозните такси за градежно дрво, за да добие дозвола на блокот од 27 нации. 
Самитот во Мафра се одржува само неколку недели пред истекот на Договорот за партнерска соработка на ЕУ и Русија во декември. И покрај тоа што истиот автоматски ќе биде обновен додека страните постигнат договор за нов документ, напредокот за новиот договор беше попречен по одлуката на Русија на крајот од 2005 година за забрана на извозот на полско месо. 
