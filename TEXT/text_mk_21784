24/10/2008
СТРАЗБУР, Франција -- Европскиот парламент (ЕП) во четвртокот (23-ти октомври) со големо мнозинство го одобри финализирањето на Договорот за стабилизација и асоцијација (ДСА) со Босна и Херцеговина (БиХ). Дорис Пак, шефицата на Комитетот за Југоисточна Европа на ЕП, поднесе резолуција во која се истакнати областите во кои земјата мора да постигне понатамошен напредок -- државните реформи, враќањето на бегалците, недискриминаторскиот пристап до образованието и идната уставна структура. „ЕП го поддржува потпишувањето на ДСА со БиХ и покрај бавниот напредок на земјата“, рече Пак. „Сепак, одговорните политичари во Сараево и двата ентитети мора да знаат дека БиХ може да стане членка на ЕУ само како обединета држава“, истакна таа.
Високи претставници на ЕУ изразија ист став, предупредувајќи ги водачите во БиХ да се однесуваат одговорно и да ги интензивираат напорите во однос на процесот на интеграција во ЕУ. Во говорот пред ЕП, комесарот за проширување на ЕУ, Оли Рен, рече дека политичките расправии ги попречија реформите во БиХ уште од потпишувањето на ДСА во јуни. „Постои отворено несогласување за повеќето политички прашања, а истовремено нема чувство за итност или одговорност за надминување на овој ќор-сокак“, рече Рен. Францускиот државен секретар за европски прашања, Жан-Пјер Жује, додаде дека ЕУ е разочарана од правецот по кој се движи БиХ од јуни. (официјална веб-страница на ЕП, Фена, Бета, Б92, ЕУ Опсервер - 23/10/08)
