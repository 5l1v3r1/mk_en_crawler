25/09/2012
Ивана Јовановиќ за Southeast European Times во Белград -- 25.09.12
Српските и косовските власти и меѓународните и независните граѓански организации ги зголемуваат напорите за поттикнување на враќањето на преку 210.000 Срби и друго неалбанско население кое го напушти Косово и замина за Србија по крајот на интервенцијата на НАТО во 1999 година.
Досега се вратија само 12.000 од внатрешно раселените лица, според канцеларијата на УНХЦР во Приштина.
Славица Илиќ (43) се врати да работи на својата земја во селото Ранилуг, каде што доби нова куќа, крава и теле од програмата за враќање.
„Произведувам млеко и сирење, како и овошје и зеленчук, и им ги продавам на Србите и на Албанците. Не можевме да преживееме во Бујановац [јужна Србија] и сме среќни што сме тука и имаме извор на приходи“, рече Илиќ за SETimes.
Претходните програми за реновирање или изградба на животен простор, не беа соодветно спроведени, според Славиша Петковиќ, Србин кој беше министер за враќањата во косовската влада.
„Помошта во повеќето случаи беше мала или не стигнуваше до раселените лица, така што враќањето беше ... неодржливо“, рече Петковиќ за SETimes.
Петковиќ ги повтори поплаките на неалбанското население дека заканите по безбедноста и слабите, ако не и непостоечки, економски можности, се главните причини што ги спречуваат враќањата.
Но, и покрај предизвиците, скоро 200 куќи низ цело Косово се во изградба, а 500 други градби се реновираа во изминатите неколку години.
Враќањето на имотот на Србите кој беше незаконски заземен од Албанците, е клучно за поттикнување на враќањето на раселените лица, според Рада Трајковиќ, Србинка која беше пратеничка во Косово.
„Окупираниот имот треба или да се врати или да се плати, но очигледно е дека нема волја за тоа“, рече Трајковиќ за SETimes.
Некои Албанци ги одобруваат враќањата, иако колебливо, но многумина не ги одобруваат, тврдејќи дека повратниците треба, најпрво, да се судат ако се осомничени за злосторства против Албанците.
„Раните на војната може да се излечат само со правдата. Косово е независна држава и тие треба да го прифатат тој факт ако сакаат да се вратат“, рече заSETimes Арбен Ќерими (37), келнер од Ѓаковица.
Милош Кесиќ од селото Зетиње, пак, се врати во селото Партеш со мнозинско српско население.
„Ние за малку ќе се вратевме во Зетиње, но вечерта пред да се вселиме еден човек беше убиен пред нашата куќа. Се уплашив за мојата жена и три деца“, рече Кесиќ за SETimes.
Кесиќ рече дека тие живеат во мали простории од 20 метри квадратни и се надеваат на помош од државата. „Ние не сакаме да заминеме, ниту, пак, имаме каде да одиме“, додаде тој.
„Јас останувам и покрај сé, но ми треба помош бидејќи четворицата не можеме да живееме од една мала плата“, рече заSETimes Славиша Рајиќ, кој избега од Гњилане во Партеш и изнајмува стан за своето четиричлено семејство.
Кесиќи и Рајиќи се меѓу 14-те семејства во Партеш кои сега добија нови куќи.
Двете предупредуваат дека државата и меѓународната заедница треба да бидат повнимателни и вклучени во процесот на реновирање и враќање, за да осигурат негова правичност.
„Соработуваме добро со [косовската] влада и наши партнери се ЕУ Канцеларијата на Европската комисија, која донира пет милиони евра годишно како и Британската амбасада, ИОМ, УНДП, итн., кои го поддржаа процесот на враќање со свои сопствени средства“, рече за ИнформаторРадојца Томиќ, министер за враќањата во косовската влада.
 Дописничката на SETimes Линда Карадаку во Приштина даде свој придонес за овој напис.  
