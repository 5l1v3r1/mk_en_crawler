23/03/2010
Од Марина Рогановиќ за Southeast European Times во Подгорица -- 23/03/10
Црна Гора мора да ги диверзификува своите енергетски решенија, им рече шефот на канцеларијата на УСАИД Црна Гора, Рамси Деј, на учесниците на неодамнешната јавна дискусија за климатската промена во Американското катче во Подгорица. Деј ги претстави видео-сериите за годишниот конкурс Соларен декатлон во продукција на американската влада, на кој студенти од 20 држави градат енергетски ефикасни куќи со акцент на соларната енергија.
Заклучувајќи дека Црна Гора има долг пат пред себе, Деј рече: „Црногорците дури и не ги заштитуваат своите куќи кога ги градат.“ 
УСАИД носи експерти и работи со црногорската влада со цел да најде нови еколошки безбедни начини за производство на енергија. Плановите за изградба четири брани на реката Морача се поткрепени од сознанието дека хидроенергијата е еколошки чиста. 
Но, не се согласуваат сите. „Ако изградбата на овие брани продолжи, не само екосистемот на реката Морача, туку и биодиверзитетот на најголемото езеро на Балканот -- а да не споменуваме и стотици локални работни места и живеалишта -- ќе доживеат сериозен удар“, изјави координаторката Франческа Антонели за Ворлд вајлдлајф фанд.
„Истражувањата покажуваат дека енергијата произведена од одгледувањето на биомасите [одгледување и жнеење специфични земјоделски култури кои се горат за производство на струја] може да биде најблагопријатна еколошка опција“, рече еден учесник, истакнувајќи дека 20 до 25 отсто од струјата на Шведска доаѓа од производството на биомасите, што покажува дека тоа може да е подобра опција дури и од хидроенергијата. 
Деј рече дека неговата организација наскоро ќе понуди анализа на енергетските опции на Црна Гора, во која биомасата ќе биде внимателно разгледана. 
Шефот за животна средина на УСАИД Владан Ражнатовиќ имаше свое обраќање за друго прашање, на дебатата за климатските промени. Страсниот велосипедист, кој редовно користи велосипед, рече дека повеќе Црногорци можеби ќе ги оставеа своите автомобили за велосипеди, ако патиштата беа безбедни за велосипедистите. 
Сепак, Ражнатовиќ рече дека патиштата на Подгорица се толку небезбедни за возење велосипед што тој „вози само на градските тротоари“.
Во тек се напори за промена на тоа, насекаде низ регионот. Мајкл Шимански, кој го заврши двегодишниот мандат како волонтер на Мировниот корпус во Македонија, го спомена велосипедското движење Критична маса.
Пријателите на Шимански се водачи на Критична маса на бугарските велосипедисти во Софија, кои се собираат во големи бројки за да возат велосипед низ улиците, и честопати го попречуваат и блокираат сообраќајот за да го воспостават правото на велосипедистите да ги користат патиштата.
„Започна со само неколку велосипеди, но продолжи да расте и сега софиските политичари почнуваат да слушаат“, рече Шимански. 
