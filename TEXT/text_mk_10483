16/09/2004
БРЧКО, Босна и Херцеговина (БиХ) -- СФОР во средата (15-ти септември) им ја предаде поранешната база, кампот МекГаверн, на цивилните власти во областа Брчко. За време на церемонијата официјалните претставници рекоа дека овој настан претставува важен момент во процесот на стабилизација на земјата. Високиот претставник Педи Ешдаун ги повика политичарите и граѓаните на Брчко да го искористат напредокот постигнат во деветте години по завршувањето на војната.
Во другите вести, премиерот на Република Српска, Драган Микеревиќ, во средата изјави дека военото аташе на БиХ во седиштето на НАТО во Брисел, Дарко Матијашевиќ, е најверојатен кандидат за местото министер за внатрешни работи. Матијашевиќ успешно го помина процесот на проверка од страна на Канцеларијата на високиот претставник.
Исто така во средата, членовите на трипартитното Претседателство на БиХ се состанаа со Тимоти Картрајт, шефот на мониторинг мисијата на СоЕ во Сараево. Тој побара целосно спроведување на неодамна усвоената легислатива. (Извори на ОХР, Фена, ПБС БиХ - 16/09/04; Pincom.info, Нина - 15/09/04) 
