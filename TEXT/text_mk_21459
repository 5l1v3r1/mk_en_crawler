30/11/2008
БЕЛГРАД, Србија -- Претседателот Борис Тадиќ во саботата (29-ти ноември) рече дека дојде време да се ревидира Кумановскиот договор, воен договор помеѓу Белград и НАТО за повлекувањето на поранешните југословенски војници и полицајци од Косово. „Србија докажа дека е фактор на стабилност во регионот“, изјави Тадиќ за весникот „Политика“. Тој, исто така, потврди дека Србија верува оти било грешка тоа што й даде на Приштина право да формира сопствени безбедносни сили. Набљудувачите велат дека Белград ќе бара право повторно да ги распореди своите армиски и полициски сили во северниот дел од Косово, каде што доминира српското население. Кумановскиот договор, потпишан на 9-ти јуни 1999 година стави крај на воената интервенција на НАТО во Србија. Потоа силите на КФОР беа распоредени во Косово и ОН ја презеде административната контрола над Косово. 
Во другите вести, портпаролката на Хашкиот трибунал потврди дека главниот обвинител, Серж Брамерц, го поднесе својот редовен шестмесечен извештај за соработката на Србија со Советот за безбедност на ОН. За него ќе се расправа на 12-ти декември во Њујорк. (ИТАР-ТАСС, Вести, Политика - 29/11/08; Tанјуг, МИА, Б92 - 28/11/08)
