21/11/2012
Ерл Мурати за Southeast European Times во Тирана -- 21.11.12
Од почетокот на односите НАТО-Албанија во 1992 година, земјата драстично ги реформираше и подобри своите вооружени сили, својата безбедност и, како резултат на тоа, својата економија.
Благодарение на реформските напори, кои ги направија вооружените сили во земјата попрофесионални, повеќе од 5.000 албански војници се вклучија во пет земји како дел од меѓународните мисии на НАТО, ОН и ЕУ.
„Со својот придонес во меѓународните операции, ние можеме да кажеме дека Албанија целосно се трансформираше од земја што консумира безбедност [во] земја што создава безбедност“, рече за SETimesрезервниот полковник Тими Худра, шеф на Центарот за безбедносни анализи.
Односите НАТО-Албанија почнаа во 1992 година, кога Албанија пристапи во Северноатланскиот совет за соработка и се проширија кога земјата пристапи во Партнерството за мир во 1994 година. Сојузниците на НАТО потпишаа протоколи за пристапувањето на Албанија на 9-ти јули, 2008 година и земјата стана полноправна членка на Алијансата на 1-ви април 2009 година.
„Кога говориме за реформи во одбраната и цивилно-воените односи, влијанието на НАТО е очигледно и неспорно. Членството во НАТО не само што ги реши нашите безбедносни дилеми, туку и ја загарантира толку посакуваната западна склоност на Албанија“, рече за SETimesИлир Ѓони, заменик-претседател на парламентарниот Комитет за безбедност.
Покрај тоа, земјата постигна напредок во уништувањето на преoстанатата складирана муниција, која претставува безбедносен ризик.
Албанската комунистичка историја ја одбележа масовно складирање муниција и оружје од албанско, кинеско и советско потекло. Низ цела Албанија имаше стотици складишта, со повеќе од 100.000 тони муниција.
Овој огромен арсенал на никогаш неискористено оружје, уништено со текот на времето, стана опасно за оние што живеат во близина. Решавачки момент беше 15-ти март 2008 година, кога во експлозија на фабрика за уништување муниција во Гердец, загинаа 26 лица.
„Оттогаш безбедноста е наш приоритет“, рече заSETimesзаменик-министерот за одбрана, Екрем Спахиу. „[Повеќе од] 60.982 тони муниција беа демилитаризирани од септември 2009 година до 30-ти април 2012 година. Останаа за уништување уште околу 31.000 тони. Со ова темпо, целиот процес на демилитаризација ќе заврши во временската [рамка] од 2013 година“, рече Спахиу.
Поради зголемената безбедност, албанските власти велат дека интеграцијата во НАТО, исто така, го зголеми приливот на туристи и странски инвеститори.
„Членството во НАТО донесе прилив на туристи од претходно невиден степен. За првпат во мојот живот ова лето видов во Албанија група туристи со водич кој носи знаме“, рече заSETimesАрјан Старова, заменик-министер за одбрана.
Во август 2012 година премиерот Бериша рече дека оваа година беше постигнат нов рекорд по бројот на туристи во Албанија, бидејќи околу 3 милиони посетители беа во земјата, во споредба со 2,7 милиони минатата година.
Според министерот за туризам, културни работи, млади и спорт, Алдо Бумчи, 51.000 нови работни места беа создадени оваа година како резултат на туризмот. Растот на секторот донесе 2,1 милијарда евра во економијата или 21 отсто од БДП.
Во септември генералниот секретар на НАТО Андерс Фо Расмузен му се заблагодари на албанскиот претседател Бујар Нишани за придонесот на неговата земја во алијансата.
„Како млада членка на нашата алијанса, Албанија може да биде пример за целиот регион“, рече Расмузен.
Спротивно на повеќето прашања, интеграцијата во НАТО има целосна поддршка од сите политички партии во земјата.
