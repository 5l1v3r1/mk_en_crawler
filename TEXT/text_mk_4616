16/06/2009
(AФП, ДПА, Блумберг, Еуроњус, Јавно, Б92, МИНА - 15/06/09)
Хрватскиот и словенечкиот министер за надворешни работи не успеаја да постигнат договор за долготрајниот пограничен спор помеѓу двете земји за време на разговорите со комесарот за проширување на ЕУ, Оли Рен, во Луксембург во понеделникот (15-ти јуни). 
„Денес не најдовме решение и се согласивме да продолжиме со нашите разговори“, рече хрватскиот министер за надворешни работи, Гордан Јандроковиќ, по состанокот. 
Разговорите се фокусираа на последниот предлог на Рен за решение на спорот, кој датира од 1991 година, кога двете земји прогласија независност од поранешна Југославија. Расправијата околу неколку мали села и линијата на поморската граница меѓу двете јадрански земји стана голем камен на сопнување за напредокот на Хрватска во пристапувањето во ЕУ. 
Словенија, која пристапи во Унијата во 2004 година, стави вето на отворањето нови поглавја од преговорите во разговорите за членство на Хрватска со Брисел од декември 2008 година. Истата се закани дека ќе го блокира процесот додека не биде решен пограничниот спор.
Ќор-сокакот може да ги загрози шансите на Хрватска за завршување на разговорите за влез до крајот на оваа година, како што беше планирано, предупредуваат аналитичарите. Оваа балканска земја, која се надева дека ќе пристапи во Унијата како нејзина 28-ма членка до 2011 година, затвори само седум од 33 поглавја од преговорите досега.
Во обид за прекин на пат-позицијата, Рен предложи план за решение во април, според кој ќе се формира ад хок меѓународен арбитражен трибунал, за решавање на споровите. 
Опишувајќи го како понуда „земи или остави“, Хрватска го прифати предлогот. Но, политичарите во Словенија не беа задоволни од планот, велејќи дека нивната земја не беше јасно признаена како поморска земја, што може да й оневозможи да обезбеди директен пристап до меѓународните транспортни води во северниот Јадран.
Во мај Словенија поднесе амандмани на предлогот на Рен. Опишувајќи ги бараните измени како „клучни“ за интересите на својата земја, словенечкиот премиер Борут Пахор предупреди дека Љубљана ќе го отфрли планот целосно, ако истите не бидат вклучени.
Во понеделникот словенечкиот министер за надворешни работи, Самуел Збогар, рече дека последните предлози на Рен влучуваат и дел од предлозите испратени до Брисел минатиот месец. 
„Сега мораме да го проучиме предлогот и да дискутираме за него во владата и во парламентот“, изјави тој за новинарите по разговорите во Луксембург.
Рен рече дека мора да се постигне решение пред дводневниот самит на ЕУ во Брисел в четврток и петок. Тој подоцна посочи дека новиот состанок, најверојатно, ќе се одржи в среда, откако двајцата министри ќе ги одржат потребните консултации дома. 
„Нашата продуктивност може да е и поголема, но барем работиме темелно“, ДПА го цитираше Рен.
Пахор рече дека е „во принцип задоволен“ од новата верзија на планот, велејќи им на новинарите во Љубљана дека истиот поблизу ги рефлектира националните интереси на двете држави. 
„Ова би можело да претставува основа за дефинитивно решение кое правично ќе ја одреди заедничката граница“, АФП го цитираше словенечкиот премиер.
