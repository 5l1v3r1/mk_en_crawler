06/09/2010
Од Пол Чикои за Southeast European Times во Букурешт – 06/09/10
По неколку месеци притисоци во редовите на својата партија, романскиот премиер Емил Боц објави реконструкција на владата на крајот од минатата недела. Јавното незадоволство од резултатите на одредени министри й нанесе голема штета на популарноста на либералдемократите на Боц, главната партија во трипартитната владејачка коалиција.
Центристичката партија, која доби околу 30 отсто од гласовите на изборите при крајот на 2008 година, веќе се соочи со незадоволство во врска со мерките на штедење усвоени поради економската рецесија. Неодамнешната анкета објавена од ИРЕС покажува дека процентот на доверба во партијата е намален на 18 отсто.
Меѓу оние што изразуваат незадоволство од остварувањата на администрацијата беше и претседателот Трајан Башеску, кој го предупреди Боц на почетокот од јули дека септември ќе донесе „фактура за владината одговорност“.
Шест либералдемократи беа сменети во реконструкцијата од четвртокот (2-ри септември). Меѓу нив се и министерот за труд, Михаи Сеитан, и министерот за финансии, Себастијан Владеску, кои предизвика контроверзност со некои од своите неодамнешни јавни изјави.
Сеитан, на пример, предвиде дека платите во јавниот сектор, намалени за 25 отсто до јули, ќе се вратат на нивоата од пред мерките на штедење следната година. На негов срам, премиерот брзо ги негираше ваквите пресметки. Министрите за земјоделство, економија, комуникации и транспорт беа, исто така, сменети.
Потегот на Боц дојде во време кога опозицијата врши притисок за гласање недоверба во парламентот. Главниот владин противник, социјалдемократите (ПСД), ја отфрли реконструкцијата како неефикасна.
„За жал, како што и се сомневав, реконструкцијата не й дава кислород и сила на една изморена влада, туку наместо тоа носи знаци на внатрепартиска пресметка“, напиша генералниот секретар на ПСД, Адријан Настасе, на својот блог. 
Многу аналитичари во реконструкцијата гледаат импровизиран политички потег. „Ова не беше смислено за да й даде поголема ефикасност на владината активност или да й даде нов интензитет на антикризната борба“, рече Силвиу Сергиу, висок политички уредник во весникот Евениментул зилеи за SETimes. „Зад ова стои само борбата во владејачката партија, со оглед на тоа што следната година истата ќе бира ново раководство.“ 
„Затоа министрите назначени во новата извршна власт не се луѓе кои покажале компетентност во областите што ќе ги водат од сега натаму, туку само имиња кои се појавиле за време на преговорите меѓу групите со моќ во ПДЛ. На пример, Адријан Видеану, поранешен министер за економија, се погрижи да ја задржи контролата над своето портфолио, кое го презеде негов стар пријател, Јон Аритон“, рече Сергиу.
„Новите министри не се истакнати членови на партијата, бидејќи ниту една голема фигура на либералдемократите не беше подготвена да се изложува себеси политички со оглед на околностите -- имено, животниот стандард во континуитет опаѓа и заедно со нив, и владиниот кредибилитет“, рече тој.
