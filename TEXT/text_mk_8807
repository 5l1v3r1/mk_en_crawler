30/05/2012
Пол Чикои за Southeast European Times во Букурешт -- 30.05.12
Премиерот Виктор Понта побара од парламентот да одржи седница на 12-ти јуни, на која ќе одлучи кој треба да ја претставува земјата на Европскиот совет на 28-ми јуни. Неговиот повик уследи по неколку недели расправии со претседателот Трајан Басеску во врска со тоа кој од двајцата има право да ја претставува Романија на ваквите самити.
„Јасно одлучивме: кој и да оди мора да има мандат да ја претставува Романија“, рече Понта, објаснувајќи зошто побарал од пратениците да го решат спорот. Тој тврди дека шефот на владата треба да присуствува на самитот бидејќи истиот е посветен на мерките со цел стимулирање на економскиот раст во ЕУ. 
„Басеску [како шеф на државата] нема ниту придонес во економските проблеми или политики, ниту поддршка од владата или парламентарното мнозинство“, додаде Понта.
Минатата недела Басеску ја претставуваше Романија на неформалниот самит на ЕУ, но неговото присуство во Брисел беше спорно до последен момент. Поради зголемените политички тензии меѓу двајцата водачи, претставникот на Европскиот совет предупреди дека има само едно место резервирано за Романија.
Понта ја предводи коалициската влада од три партии која дојде на власт на почетокот од мај откако претходната влада предводена од Михаи Разван Унгуреану беше соборена од власт со изгласаната недоверба на 27-ми април. Новата влада има големо мнозинство во парламентот по реконфигурацијата на местата, поттикната главно од серијата пребегнувања во демократско-либералната партија, која е сега главна опозициска партија.
Што се однесува до овој нов спор, „Ова протоколарно прашање открива колку неубедлива и кревка е основата за толку многу политичка активност во Романија“, рече за SETimes Том Галагер, професор на Источноевропска политика на Универзитетот во Бредфорд во Северна Англија.
„Изненадувачки е тоа што новата влада со непроверен премиер, ќе се занимава со процедурални прашања толку рано. Тоа не влева толку многу доверба во нејзината подготвеност да се справи со сериозните, долгорочни проблеми кои надвиснуваат над Романија. Исто така, изненаден сум што г-дин Понта го претвори ова прашање во една таква мелодрама. Очигледно е дека тој се надева оти ќе го понижи претседателот поткопувајќи ги неговите ингеранции“, додаде Галагер.
Уставот не го опфаќа конкретно прашањето на претставувањето на самитите. И покрај тоа, Аугустин Зегреан, претседател на Уставниот суд, највисокиот суд во земјата, рече дека Басеску треба да ја претставува земјата на 28-ми јуни. Понта реагираше на тоа, барајќи од парламентот да одлучи.
Но, пратениците, исто така, немаат надлежност. „Иако системот не е јасно дефиниран, овој спор нема судија, дали е парламентот или Уставниот суд. Тоа треба да се реши со една здрава логика“, рече за SETimes Кристијан Гинеа, директор на Романскиот центар за европска политика. „Парламентот нема посредничка улога во ова, бидејќи претседателот не се бира од пратениците, додека Уставниот суд се повикува да го каже своето мислење чисто во врска со легислативата“, додаде Гинеа, подвлекувајќи дека Понта го користи само за да изврши притисок врз Басеску.
Спорот носи ризик да фрли сенка врз имиџот на земјата, предупреди Галагер. „Најновиот судир е уште еден пример за тоа дека парламентарците бегаат од својата природна улога да носат закони со цел подобрување на државата и да бидат форум за сериозна дебата во врска со актуелните национални прашања на денот“, рече тој.
„Тоа, најверојатно, ќе потврди дека романската политичка елита е група примадони загрижени за протоколарниот статус и како да манипулираат со законите на државата и конвенциите за да ги остварат краткорочните малограѓански цели. Ова ќе им покаже на некои дипломати и странски инвеститори дека оние што се надеваат дека ќе ја водат Романија во иднина, се длабоко несериозни луѓе“, заклучи Галагер.
„За оние на улица, спорот е безначаен. „[Тоа] е уште една чисто политичка расправија со мала доза личен конфликт. Но, на крајот на краиштата, ова е изборна година. Секоја победа, во секаква ситуација, ја натежнува вагата во корист на едниот од двата ривали“, рече за SETimes 45-годишниот маркетинг менаџер Даниел Јордаче.
