19/09/2012
Билјана Арсовска за Southeast European Times во Скопје -- 19.09.12
Tутунопроизводителите од Балканот се обединети против новите правила на Светската здравствена организација (СЗО) за производството на тутун. Претставниците на повеќе од 100.000 тутунопроизводители од Македонија, Србија, Грција, Бугарија и Турција, минатата недела се состанаа во Скопје и се согласија да се спротивстават на регулативите, со кои би се воспоставиле строги контроли на производството на тутун.
Оваа недела СЗО ги финализираше правилата што ќе бидат понудени за усвојување на конференцијата во ноември за контрола на производството на тутун, која ќе се одржи во Сеул, Јужна Кореја.
Ако мерките, што веќе беа објавени на Рамковната конвенција за контрола на тутунот, бидат усвоени, земјите-потписнички ќе мора да го намалат производството на тутун, особено ориенталниот вид што се одгледува главно на Балканот. Исто така, овие мерки бараат прекин на секаква државна финансиска помош за производството на тутун.
Производителот на тутун Антонио Спасоски (50) од Прилеп, Македонија, се подготвува да го предаде своето последно производство за откуп, но е загрижен поради најавите за новите правила.
„Слушнав нешто, но никој не ни дава повеќе информации. Целото мое семејство работи на тутуновите полиња. Така јас успеав да ги одгледам и да ги обрзован моите деца. Сега, навистина, немам идеја што ќе се случи ... Но, јас се надевам дека нема да ми го забранат мојот тутун, зашто тоа е мојот единствен извор на егзистенција“, рече Спасоски заSETimes.
Балканските држави се обидуваат да најдат алтернатива за производството на ориентален тутун веќе со години, но сите истражувања покажуваат дека замената нема да биде исплатлива за производителите.
„Ако преговорите на СЗО бидат прифатени, 200.000 до 250.000 луѓе во Македонија ќе бидат принудени да се борат за својата егзистенција. Овој тутун се одгледува тука повеќе од 100 години“, изјави заSETimesДанчо Милески, претседател на Сојузот на тутунските здруженија.
Според производителите, СЗО ќе воведе мерки за намалување на користењето на тутунот и пушењето, но нема да се меша во производството на тутунот.
„Мерките на СЗО не се добри. Ниту еден пушач нема да се откаже од пушењето само поради тоа што неговата држава го намалува производството на тутунот“, рече Антонио Абрунхоса, директор на Меѓународниот сојуз на производители на тутун.
„Присилувањето на владите со декрет да го намалат производството на тутун само ќе остави без работа стотици илјадници или, можеби, милиони производители на тутун што немаат други средства за егзистенција“, рече тој.
Околу 6,5 милиони тони тутун се произведуваат во светот секоја година -- голем дел од тоа во балканските држави. Македонија е 30-ти по големина производител на тутун во светот и е добро позната по производството на ориенталниот тутун.
Од вкупната вредност на извозот на земјоделски производи од Македонија, 22,2 отсто се извоз на тутун. Скоро една третина од македонскиот државен буџет се финансира со работата на тутунските претпријатија. Производителите на тутун во оваа држава добиваат дополнителна владина помош во висина од едно евро за секој килограм произведен тутун.
Mакедонскиот министер за земјоделство, Љупчо Димовски, рече дека овие аргументи се доволни за владата да го заштити производството на тутун и да продолжи со финансиската помош и покрај заклучоците на СЗО.
„Македонија е една од државите што ја потпишаа Рамковната конвенција за контролата на тутунот, но нејзината стратегија оди во правец на присилно намалување на производството на тутун, што е апсолутно неприфатливо и неразумно. Цврсто стоиме зад нашата одлука да продолжиме со поддршката на производството на ориентален тутун во Македонија“, рече Димовски заSETimes.
Користењето на тутунот во светот е во постојан пораст и СЗО продолжува да бара начини за намалување на употребата на цигарите. Повеќето балкански држави произведуваат тутун, но воведоа силна легислатива против пушењето, која забранува пушење на јавни места.
Македонија се рангира меѓу најголемите производители на тутун, но го има еден од најстрогите закони против пушењето -- пушењето е забрането на сите јавни места и не се нудат специјални простории за пушачите во јавните згради.
