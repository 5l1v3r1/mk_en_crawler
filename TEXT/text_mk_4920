28/08/2009
Од Христос Рингас за Southeast European Times во Атина -- 28/08/09
Грчки пилот го загуби животот во четвртокот (27-ми август), кога неговиот авион се урна за време на напорите за гаснење на пожарот на јонскиот остров Кефалонија. Авионот беше меѓу десетината испратени да се борат со шумските пожари кои беснееја низ делови од Грција, претежно близу Атина. 
Полковник Стергиос Котулас (55), леташе со застарениот авион ПЗЛ-М-18 Дромадер, кој, наводно, поминал повеќе од 4.700 часа во летови. Ова беше прв смртен случај поврзан со пожарите во земјата оваа година, и се случи во време на голема дебата околу тоа дали грчката противпожарникарска флота е соодветно финансирана и одржувана. 
Премиерот Костас Караманлис и претседателот Каролос Папуљас изразија жалење и сочувство до семејството на пилотот, велејќи дека тој го загубил животот обидувајќи се да изврши тешка задача. Во меѓувреме, опозициската Панхеленистичка социјалистичка партија (ПАСОК) остро ја критикуваше политиката што се води и за која рече дека е одговорна за серијата пожари. 
„Пожарите во 2009 година мора да станат црвена линија за државата и граѓаните“, рече водачот на ПАСОК Јоргос Папандреу. „Последните катастрофи треба да бидат крај на една ера и модел на развој според кој сé што нема да се претвори во цемент, ќе се претвори во пепел.“
Пожарите, кои избија пред повеќе од една недела во областите северно од Атина, сега се во голем дел ставени под контрола. Претходно оваа недела Караманлис ја посети главната пожарникарска база за да му се заблагодари на екипажот. Неговата влада им се заблагодари на странските држави -- меѓу кои и Кипар, Франција, Италија и Турција -- што помогнаа во напорите.
Струјата е повторно воспоставена во повеќето области и сообраќајот се одвива повторно непречено по отворањето на зафатените патишта.
Сепак, последиците ќе се чувствуваат уште долго време. Тоа претставува дополнителен притисок за владата на Караманлис, која има мнозинство од само еден глас во парламентот и сега се брани од обвинувањата за некомпетентност и неизвршување на обврските. 
Покрај тоа, многу од авионите се стари повеќе децении и критичарите велат дека се застарени и опасни за летање. Несреќата во четвртокот била, наводно, резултат на технички проблеми.
Избивањето на секој нов бран пожари, ја менува животната средина на начин кој ги прави идните пожари поверојатни. Според експертите, катастрофата ова лето ќе ја зголеми просечната температура во центарот на Атина за скоро еден степен целзиусов во текот на следните неколку години. Дел од шумите што беа изгорени не може да се обноват. 
