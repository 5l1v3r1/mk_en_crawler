26/07/2005
Од Марина Стојановска за Southeast European Times во Скопје - 26/07/05
Светски познатиот оперски тенор Хозе Карерас пееше во Охрид на 12-ти јули, на отворањето на 45-тиот меѓународен фестивал Охридско лето. Двочасовниот концерт се одржа во Античкиот театар под покровителство на претседателот на Македонија, Бранко Црвенковски. 
Карерас настапи пред повеќе од 2.500 луѓе, меѓу кои и албанскиот претседател Алфред Мојсиу, бугарскиот претседател Георги Парванов и претседателот на Србија и Црна Гора, Светозар Маровиќ, како и премиерот на Босна и Херцеговина Аднан Терзиќ и дипломатскиот кор во Македонија. 
Настапувајќи за првпат пред македонската публика Карерас и сопранистката Тина Горина изведоа популарни дела на шпански композитори, оперски арии на Кабалеро, Хименес, Лехар, Цесарини и Коста Гуно. Нив ги придружуваше Македонската филхармонија под диригентската палка на Давид Хименез. На крајот од настапот публиката го враќаше Карерас шестпати на бис. 
Прогласувајќи го фестивалот за отворен Црвенковски рече дека културата на една нација е огледало што ја одразува неговата свест, верувања и традиции, и претставува мост што ги обединува народите. 
„[Фестивалот] Охридско лето скоро половина век ја осветлува македонската културна ризница и ги гради нашите мостови кон светот, докажувајќи одново дека грижата за културните и духовните вредности претставува гаранција не само за опстојување на државата туку и за зачувување на идентитетот и достоинството на нејзините граѓани“, рече Црвенковски. 
Познатата актерка Милица Стојанова испрати порака во име на учесниците на фестивалот. Охрид отсекогаш бил место каде што се мешаат различни цивилизации и Охридско лето претставува можност за испреплетување на артистичките креации од сите меридијани, рече таа. 
Карерас беше гостин на Охрид три дена. Тој ги посети културните и историските споменици во стариот град, меѓу кои и црквата Св.Софија и манастирскиот комплекс Св.Наум. На прес-конференцијата на 11-ти јули Карерас најави дека ќе има настап со Пласидо Доминго и Лучиано Павароти на следниот фудбалски шампионат во Германија. 
Фестивалот вклучува концерти, претстави и други настани и ќе трае до 20-ти август. Се планираат настапи на единаесет странски солисти, камерини оркестри и хорови, две балетски претстави, една оперска, една музичка и една модерна балетска претстава, како и концерти на етно и џез-музика.
Помеѓу музичките настани, чиј број изнесува вкупно околу 30, се и настапите на челистката Марија Клигел, Минхенската филхармонија, Хорот на московските духовни академии и семинарии, хорот Глинка и голем број македонски состави - Македонската филхармонија, комплетниот состав на Македонската опера и балет, хорот Св.Злата Мегленска, фолклорниот ансамбл Танец и оркестарот на Музичката младина на Македонија. 
Театарската програма вклучува 14 претстави, голем број премиери и настапи на најпознатите професионални театарски групи од Македонија. Настаните ќе се одржат во Античкиот театар, црквата Св.Софија, Плаошник и Долни Сарај. 
