16/10/2009
AНКАРА, Турција -- Премиерот Реџеп Тајип Ердоган во четвртокот (15-ти октомври) реагираше на израелските критики во врска со одложувањето на заедничката воена вежба во Турција, велејќи дека на неговата земја не ѝ се потребни инструкции. Рутинската воена вежба, наречена Анадолски орел, требаше да почне во понеделникот. Вежбите, кои се одржуваат на неколку години, имаат за цел зајакнување на меѓународната соработка. Според извештаите на медиумите, одлуката на Анкара била поттикната од намерата на Израел да испрати авион кој можеби бил користен во операциите против Газа минатиот декември. „Турција е моќна држава која самостојно ги носи своите одлуки“, истакна Ердоган на прес-конференција пред да замине за соседен Ирак. 
Во другите вести на оваа тема, израелскиот министер за надворешни работи, Авигдор Либерман, во средата објави дека ќе побара од Турција да ја објасни новата телевизиска серија која ги претставува израелските војници како убијци. Новата серија, која почна да се прикажува оваа недела на турската национална телевизија, ја раскажува приказната за едно палестинско семејство на Западниот Брег. Либерман рече дека серијата е „најсериозно ниво на подбуцнување“, особено поради тоа што е спонзорирана од владата. Тој додаде дека „истата нема никаква врска со реалноста“ и не треба да се емитува во држава која одржува целосни дипломатски односи со Израел. (Новинска агенција Анадолу, ДПА, АП, Дојче веле - 15/10/09; веб-страница на израелското Министерство за надворешни работи - 14/10/09)
