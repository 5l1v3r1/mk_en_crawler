05/07/2011
Јонилда Коци за Southeast European Times во Тирана – 05.07.11
Четири хидроелектрични централи се првиот јавен имот што ќе биде ставен на продажба по обелоденувањето од страна на премиерот Сали Бериша на планот за приватизација, чија цел е продажба на скоро сé.
„Треба да се придвижиме кон целосна приватизација“, рече Бериша неколку недели по локалните избори, кои очигледно го исцрпија државниот имот и влијаеја на ликвидноста на Албанија.
Според планот, сите преостанати 1.280 државни имоти ќе бидат продадени, освен училиштата, болниците, јавните згради и канцеларии. 
Четирите хидроцентрали -- Улез, Шкопет, Бистрица 1 и Бистрица 2 -- се профитабилни претпријатија кои придонесуваат со 5,5 отсто во вкупното производство на енергија во државата. 
До крајот на годинава, владата, исто така, има за цел да го продаде и претпријатието за производство на нафта Албпетрол и осигурителниот гигант ИНСИГ. Потоа, ќе следат преостанатите акции во државна сопственост од веќе приватизираната нафтена рафинерија АРМО, електродистрибутерите ОСШ и ЧЕЗ, и фиксната телефонија Албтелеком.
За процесот да се одвива непречено, владата изготви закон за проверка на приватизацијата на ИНСИГ и исклучување на концептот на минимална цена -- потег кој нашироко беше критикуван како подготвеност за продажба на јавните добра по која било цена.
Опозицијата предводена од Социјалистичката партија, која се наоѓа во сé подлабок ќор-сокак со владата по последниот судир околу изборите, обвинува за злоупотреба на приватизацијата.
„Нема да го признаеме како легален започнатиот процес за приватизација на националниот имот“, рече водачот на опозицијата Еди Рама, ветувајќи враќање на имотот кога опозицијата ќе дојде на власт. 
Но, многумина се противат на приватизацијата од економски причини. „Ако нема соодветна економска клима, не можете да напредувате со ваков еден проект на приватизација, особено во стратешките сектори. Задржувањето на државната сопственост досега беше единствениот механизам за заштита на граѓаните од зголемување на цената на енергијата“, рече поранешниот заменик-министер задолжен за енергијата, Пајтим Бело.
Владата ја наведе борбата против корупцијата како причина за продажбата на централите, но брзањето да се усвои иницијативата со истовремено искористување на бојкотот на опозицијата и недостатокот на целосна транспарентност и дебата за време на економската криза, покрена некои прашања. 
„Основно е овој процес да биде конкурентен и транспарентен, и да се избегне фаворизирање на економските лоби-групи блиски до политичкото раководство во земјава“, рече поранешниот министер за јавна економија и приватизација Зеф Пречи за SETimes. 
Експертите, исто така, ги посочуваат дупките во процедурата на приватизација кои им овозможуваат на инвеститорите да поседуваат акции во националните ресурси -- браните и езерата -- каде што се наоѓаат централите. Одговорното раководење со браните е многу чувствително прашање во Албанија, со оглед на годините на последователно поплавување и лошото раководење со браната на електроцентралата КЕШ на северозапад, за која медиумите многу известуваа. 
Владата нуди уште еден мотив за продажбата. „Овие приватизации имаат за цел инјектирање свеж капитал за создавање дополнителни извори на ликвидност за владата“, рече за SETimes советникот на министерот за економија, трговија и енергија, Фатмир Мехметај.
Пречи се спротивставува велејќи дека колку и да е важна ликвидноста, процесот сам по себе мора да биде конкурентен и транспарентен. „Брзањето на процесот ме прави да мислам дека си имаме работа со релативно пристрасна приватизација која носи ризик да донесе неквалитетни инвеститори.“ 
„Ова не може да се нарече приватизација. Ова е едноставно експропријација на јавниот имот“, рече за SETimes Ерион Браце, член од социјалистите на парламентарната Комисија за економија и финансии. 
Без оглед на обвинувањата на опозицијата, јавниот долг и намалените приходи се акутен проблем за Албанците, и државниот буџет ќе се преиспитува на средината од годинава. Степенот на полза од продажбата на централите останува да се види. 
