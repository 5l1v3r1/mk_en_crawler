01/02/2006
(Разни извори – 25/01/06 – 01/02/06)
Најпознатиот албански романсиер и поет, Исмаил Кадаре, го прослави својот 70-ти роденден на 28-ми јануари. Претседателот Алфред Мојсиу лично му честиташе на писателот, со најдобри желби и пофалби за придонесот на Кадаре во албанската и светската литература. 
*** 
Филмот „Смртта на господин Лазареску“ на романскиот режисер Кристи Пуиу ја освои наградата за најдобар долгометражен филм на 17-тиот меѓународен филмски фестивал во Трст. Награда добија и три бугарски филмови. „Животот со Софија“ на Светла Цоцоркова ја доби специјалната награда на жирито за најдобар меѓународен краток филм, „Лејди Зи“ на Ѓорѓи Џулгеров ја доби наградата на Централноевропската иницијатива и „Ѓорѓи и пеперутките“ на Андреј Паунов наградата за најдобар документарен филм. 
*** 
Изложбата на дела на македонските уметници Ице Теодосиевски, Роберт Конев, Јован Балов и уметничката група „Опа“ беше отворена во галеријата „Прима центар“ во Берлин на 27-ми јануари. Изложбата, насловена како „Сонце за сите“ вклучува слики, уметнички фотографии и скулптури. 
*** 
Шестиот по ред настан „Американско катче“ беше отворен во Градската библиотека во Сараево, Босна и Херцеговинa (БиХ). Проектот е резултат на соработката помеѓу библиотеката и Американската амбасада во БиХ. 
*** 
Хрватското Здружение на филмски критичари му ја врачи својата овогодишна награда „Владимир Вуковиќ“ на Петар Креља. Професорот Стјепко Тежак ја доби наградата за животно дело. 
*** 
Три грчки модни куќи беа поканети да учествуваат на претстојниот Прет а Порте париски салон, кој ќе се одржи од 2-ри до 5-ти февруари. Грчкото креаторско дуо „Дезом“, Јоанис Гуиа и Јоргос Елефтериадес, ги потврдија плановите да ги покажат своите колекции за сезоната есен-зима 2006-2007 година. 
*** 
На 27-ми јануари во романскиот Музеј на селаните во Букурешт беше отворена изложбата „Година на кучето -- Кинеска современа уметност“. Изложбата ќе трае еден месец. 
