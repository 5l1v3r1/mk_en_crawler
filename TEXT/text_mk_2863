28/07/2006
Од Ерлис Селимај за Southeast European Times во Тирана – 28/07/06
Хит серијата „Бејвач“ можеби е телевизиска фантазија, но во реалниот свет спасителите на плажите имаат најважна улога во осигурувањето на безбедноста на плажите. Тие можеби наскоро ќе ги контролираат плажите низ цела Албанија, според новиот проект поддржан од ОБСЕ, германската организација ГТЗ и локалната полиција. 
Вкупно 24 спасители веќе се распоредени на популарната плажа Велипоја во северна Албанија. Работејќи во соработка со десет полицајци, тие се таму за да ги обезбедуваат плажите и да им помогнат на летувалците. 
Спасителите ќе бидат на плажата до крајот на август, според Малтесер, организацијата која го обезбедува персоналот за проектот „Бејвач 2006“. Спасителите се регрутираат од редовите на полицијата и работат на доброволна основа. 
Тие ќе бидат на должност 24 часа на ден со цел да даваат прва помош во ситуации кога тоа ќе биде потребно. Тие се составени од четири тима, секој со транспортна и комуникациска опрема, прибор за прва помош и двогледи. 
Изградени се четири стражарници, кои имаат капацитет за двајца -- еден спасител и еден полицаец. Структурата висока 3 метри е опремена со знамиња во бои кои ги покажуваат условите на морето. Зелените значат дека условите се нормални. Кога се појавуваат бранови и пливањето е отежнато, се истакнува портокалово знаме. Кога е невозможно да се плива безбедно, време е за црвеното знаме. 
Според Малтесер, целта е „да се зголеми безбедноста на луѓето, да се намали бројот на жртвите, да се зголеми атрактивноста на Велипоја за туристите, да се зголеми соработката помеѓу полицијата и заедницата и да се развие и зајакне јавната доверба во државната полиција“. 
Велипоја, која се наоѓа 34 километри западно од Скадар, е најпосетувано одморалиште во северниот дел од земјата. Само пред 15 години, ова беше едноставно рибарско село со мал број куќи. Сега е преполно со туристи од Албанија, Македонија и Косово. 
Ако пилот-програмата таму биде успешна, ќе биде спроведена и по должината на целото албанско крајбрежје од 362 километри.
