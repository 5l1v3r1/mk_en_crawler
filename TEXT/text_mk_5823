16/12/2010
Од Александер Кристи-Милер за Southeast European Times во Истанбул -- 16/12/10
Скоро 200 војници, вклучително и актуелни генерали и поранешни шефови на поморските и воздухопловните сили, излегоа на судење во четвртокот (16-ти декември) во Истанбул, обвинети дека планирале да ја соборат турската исламистички-ориентирана влада.
Поддржувачите на истрагата за наводниот заговор, ова го сметаат за суштински чекор напред во искоренувањето на криминалните елементи во рамките на војската, која собори четири влади од 1960 година. Сепак, недоследностите во доказите ги поттикнаа некои аналитичари да се запрашаат дали воопшто требаше да дојде до судење. 
Под тајното име „Операција чекан“, наводниот план за државен удар беше откриен во јануари, кога анонимен извор му предаде куфер со документи, цедеа и аудио ленти на весникот Тараф.
Материјалите содржат детали за тајниот план изготвен од високи воени офицери за вршење напади со бомби на две истанбулски џамии и соборување на турски борбен авион над Егејското Море. Според обвинението, тие се надевале дека „ќе го отворат патот за преземање од страна на војската, со втурнување на земјата во хаос и немири“. 
Ако бидат осудени, обвинетите се соочуваат со затворска казна во траење од 15 и 20 години, за „обид за соборување на владата или нејзино спречување да си ги врши должностите, преку употреба на сила и насилство“.
Некои аналитичари, како што е заговарачот за човекови права Орхан Кемал Ченгис, во ова судење гледа „соочување со историјата“ кое ќе помогне да се остави настрана минатото на Турција оптоварено со државни удари.
„Ова е многу важно бидејќи за првпат навистина ги ставаме овие војници и генерали на судење, пред да се обидат да извршат државен удар“, рече тој за SETimes. 
Но, анахронизмот и недоследностите во наводните документи за државен удар објавени во обвинението, доведоа тоа тоа некои да го стават под сомневање целото судење. 
Едно цеде што го содржи планот за наводниот државен удар, а кое според обвинението било создадено во 2003 година, се однесува на болниците, невладините организации и воените објекти, под имиња што не ги имале во тоа време. 
Полковник обвинет дека присуствувал на семинар за заговорот за државен удар е ставен на списокот од претпоставените оригинални документи под средното име, официјално нерегистрирано до 2007 година. 
„Секој што има малку мозок, може да види дека овие се лажни“, рече Гарет Џенкинс, аналитичар со седиште во Турција запознаен со обвинението.
Тој смета дека стравот и самоцензурата ги задушија домашните дискусии за проблемите со доказите за Чекан. „Во секоја друга земја тоа би било доволно за случајот да падне“, рече Џенкинс за SETimes. 
Критичарите, исто така, ја обвинија владата на Турција за манипулирање на случајот, како дел од својата долготрајна борба со моќната и решително секуларна војска -- обвинување што го заслужува.
Врховниот одбор на судии и обвинители, реорганизиран во септември по референдумот, привлече критики од адвокатите на одбраната оваа недела, заради префрлањето на главниот судија, Зафер Баскурт, надвор од случајот два дена пред почетокот на судењето. 
„Главниот судија го проучуваше околу четири месеци; тој [изгради] мислење за случајот“, рече адвокатот на одбраната, Челал Улген, за весникот Хуријет. „Ќе помине некое време за новиот главен судија да може да го [разбере] случајот. Ваквата промена не требаше да се случи.“ 
Некои сметаат дека отстранувањето на Баскурт било политички мотивирано. Тој претходно се спротивстави на тековниот притвор на осомничените, додека се чекаше почетокот на судењето. 
„Ова не мириса на добро“, рече Јусуф Канли, коментатор за Хуријет. „Но, од друга страна, мораме да бидеме цврсти. Ако има луѓе вклучени во нелегалност и вклучени во криминал, без оглед дали се работи за едноставно кривично дело или државен удар, тие мора да бидат казнети.“ 
