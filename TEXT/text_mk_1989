30/06/2005
Од Марина Стојановска за Southeast European Times во Скопје -- 30/06/05
Македонската влада одлучи да ги укине царинските давачки за репроматеријалите во земјоделството, текстилната и машинската индустрија, почнувајќи од петок (1-ви јули). Укинувањето на царините -- кои се движеа од 3 до 18 отсто -- се планираше за почетокот на 2006 година, кога ќе стапи на сила новиот царински закон, но владата одлучи да ја спроведе оваа конкретна одредба за да ја зајакне бизнис климата во земјата.
„Имајќи предвид дека царинскиот закон, кој треба да стапи на сила на почетокот на следната година, предвидува царински олеснувања, владата одлучи да ги искористи своите дискрециони права и да го употреби член 24, со кој се утврдува укинување на царините во земјоделството, текстилната индустрија и машинството за репроматеријалите што не се произведени во Македонија“, рече Илија Илоски, директор на Царинската управа на Македонија. 
Ова ќе важи за сите царини на увезените репроматеријали во трите сектори. Според првичната листа, ќе бидат укинати 300 до 400 царински тарифи. Во следните десеттина дена Царинската управа на Македонија се очекува да ја објави проекцијата за фискалниот ефект на новата мерка. 
„И покрај тоа што буџетот е затворен за оваа година, нема да има импликации врз истиот и нема потреба да се преземаат противмерки за пополнување на евентуалната дупка во државниот буџет. Ќе ги земеме предвид вкупните цифри на увозот во изминатите три години, како и наплатата на царините за овие репроматеријали“, рече Илоски. 
