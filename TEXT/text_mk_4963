21/01/2010
Од Брајан Салми за Southeast European Times во Подгорица -- 21/01/10
Опозициските политичари во Црна Гора долго време се бунат поради изборите во државата, велејќи дека се нелегални, недемократски и под влијание на организираниот криминал. Во знак на протест, три од најголемите опозициски партии објавија дека нема да предложат кандидати за локалните избори на 6-ти декември во Мојковац. 
Искористувајќи ја ситуацијата Социјалистичката народна партија одлучи да учествува, откако претходно најави дека ќе се приклучи на бојкотот. Истата доби 13 од 31 место, додека остатокот го доби владејачката Демократска партија на социјалистите (ДПС). Одѕивот беше 70 отсто.
Овој потег фрли светлина на проблемите што ги мачат опозициските партии. Според професорот по политички науки на Унивирзитетот на Црна Гора, Мило Бечиќ, партиите се слабо финансирани и исфрустрирани поради својата неспособност да бидат достоен противник на ДПС. 
Опозицијата одлучи да ги бојкотира локалните избори -- откако се закани дека нема да учествува во работата на парламентот -- кога општите избори на 29-ти март не вродија со плод, рече Бечиќ.
„Тие се обидоа [да го бојкотираат парламентот] трипати претходно и никому не му беше грижа. Тие немаат легитимитет пред народот да се обидат повторно, така што сега го измислија [бојкотот на локалните избори],“ рече Бечиќ. „Потоа се предомислија и се искараа меѓусебе.“
Тој вели дека вистинската причина е таа што опозициските партии се толку исфрустрирани поради својата неспособност да ѝ се спротивстават на ДПС, што веќе се откажаа. „Тие немаат желба да учествуваат во играта“, рече тој. „Немаат пари; немаат интерес за учество.“
Водачот на СНП Срѓан Милиќ рече дека неговата партија ќе учествува на локалните избори во Цетиње, кои се сега закажани за 7-ми февруари поради административни грешки. Другите опозициски партии велат дека ќе го продолжат бојкотот, и покрај критиките, па дури и исмејувањето на локалните медиуми.
Напорите за формирање обединет фронт кој ќе ѝ се спротивстави на ДПС не дадоа резултати. Една од бојкотирачките партии, Движењето за промени (ПфП), се обиде да го предводи сојузот во ноември, надевајќи се дека ќе ги покрене политичките партии, активистите, интелектуалците и водачите на невладините организации под заеднички слоган. 
Иницијативата пропадна кога другите партии одбија да се приклучат. 
