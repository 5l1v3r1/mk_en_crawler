26/10/2005
Од Игор Јовановиќ за Belgrade и Авни Зогиани во Pristina за Southeast European Times -- 26/10/05
Во понеделникот (24-ти октомври) Советот за безбедност на ОН ги прифати препораките на генералниот секретар Кофи Анан дека треба да започнат меѓународните преговори за идниот статус на Косово. Анан и Советот од 15 земји-членки ги поддржаа заклучоците на специјалниот претставник на ОН Каи Еиде, кој информираше дека и покрај тоа што покраината заостанува во исполнувањето на меѓународно дефинираните стандарди, состојбата на статус кво повеќе не е одржлива и дека процесот мора да се придвижи. 
Реакциите во Белград и Приштина ги одразуваат остро спротивставените ставови во двата главни града во врска со иднината на Косово, кое технички сé уште претставува дел од Србија и Црна Гора, и покрај тоа што е <I>de facto</I> протекторат на ОН уште од средината на 1999 година. Додека српските политичари го истакнуваат концептот на суверенитет, во Приштина се говори за самоопределување. 
„Преминот од една во друга фаза не е едноставен“, рече српскиот премиер Воислав Коштуница како одговор на одлуката на Советот за безбедност на ОН. „Рамката за решавање на конечниот статус на Косово лежи во самата суштина на ОН, односно почитувањето на територијалниот интегритет и суверенитет на сите држави.“ Политичките сили во Србија се обединија против идејата за независноста на Косово, а тимот на Коштуница на преговарачката маса ќе ја стави својата формула „помалку од независност, повеќе од автономија“. 
Многумина се согласуваат дека Белград се соочува со тешка битка, со оглед на крвавото наследство од годините на Милошевиќ. „Просторот за бранење на нашите интереси е стеснет, бидејќи наследивме ужасни последици од режимот на Слободан Милошевиќ и Српската радикална партија“, истакна претседателот Борис Тадиќ. Истовремено, тој инсистира на тоа дека српската страна ќе „ја брани легитимната држава и националните интереси со аргументи и со едногласен план и стратегија“. 
Во Косово, пак, мнозинството на етничките Албанци ја поздрави одлуката како чекор напред кон постигнувањето на независност. „Ова е долгоочекуван историски момент за нас“, рече претседателот Ибрахим Ругова во вторникот преку својот портпарол, Мухамет Хамити. „Кога Косово ќе биде независно, Приштина и Белград ќе можат да бидат заедно во меѓународните организации како еднакви партнери“, додаде тој. 
„Независно Косово ќе биде пример за демократијата, соживотот и почитувањето на човековите вредност“, рече премиерот Бајрам Косуми, изразувајќи уверување дека независноста ќе биде исходот на преговорите. 
И покрај тоа што косовските водачи секогаш ја истакнуваат подготвеноста за разговори, многумина во покраината се нестрпливи во однос на потребата од независност, тврдејќи дека Косоварите се оние што треба да одлучат. Еден од оние со такви размислувања е и опозицискиот политичар Хашим Тачи, чија политичка партија врши притисок за директно прогласување на независност. 
И покрај тоа што шефот на УНМИК, Сорен Јесен-Петерсен се спротивставува на таквите предвремени чекори, тој признава дека статусот на Косово мора да биде финализиран што поскоро наместо подоцна. „Не знаеме колку ќе траат преговорите, но тие не смеат да станат уште едно статус кво“, рече тој оваа недела. 
Првите разговори може да се очекуваат на почетокот од ноември, посочи Јесен-Петерсен, додавајќи дека финскиот дипломат Марти Ахтисари ќе биде најверојатниот избор за специјален претставник на ОН во преговорите. 
