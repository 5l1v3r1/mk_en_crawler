18/05/2009
Од Јусуф Рамадановиќ за Southeast European Times -- 18/05/09
Aбдула Хасанагиќ е горд сопственик на претпријатието АС во Горажде, мал град на реката Дрина, веднаш до српската граница во источна Босна. Разрушен за време на конфликтот во периодот 1992-1995 година, сите преприемнички обиди за економска обнова се добредојдени овде.
Според некои проценки, околу 100.000 луѓе живееле во Горажде пред војната. Официјалните статистички податоци од 2006 година покажуваат дека градот брои 31.000 жители, од кои скоро 4.000 се вработени, а нешто повеќе од 4.100 се невработени. Жителите на Горажде се сиромашни и домаќинствата преживуваат главно од земјоделство и сточарство.
Поголем дел од населението пред војната работело во Победа, една од тогаш најголемите фабрики за муниција на Балканот. Денес производството на Победа е минимално. Таа главно произведува детонатори за напорите на меѓународната заедница за расчиствување на преостанатите мини во Босна и Херцеговина (БиХ).
Хасанагиќ ја купил машината за преработка на пластичен отпад од Кина, и ќе почне со рециклирање на пластичниот отпад оваа пролет. Тој веќе има фабрика за лиење пластични делови, но новата машина ќе му овозможи да рециклира пластични шишиња, канти и други пластични отпадоци во БиХ, и да произведува целосно нови производи. 
Идејата за рециклирањето произлегла од посетата на словенечна бизнис делегација. „Тие сакаа да собирам пластични садови и да им ги испраќам во Словенија“, рече Хасанагиќ. „Но, јас сфатив дека истиот вид рециклирање може да се прави и овде, во Босна.“
Тој рече дека инвестирал околу 250.000 евра во фабриките. По цена од 0,5 евра за килограм, тој веќе купил 70 тони пластичен отпад од снабдувачи во Сараево, Тузла, Травник и другите градови. 
Машината за рециклирање е повеќенаменска. Таа мие, класифицира, меле и претвора пластичен отпад во гранулати, кои може да се користат за производство на нови пластични производи. Кинески и словенечки претпријатија, исто така, се заинтересирани за купување на гранулатите, рече Хасанагиќ.
Покрај профитот, претприемачката иницијатива носи и значајна еколошка корист. Пластичните производи се главни загадувачи. Големи количини пластичен отпад пловат по реката Дрина секој ден, а за нивното распаѓање потребно е да поминат 100 до 400 години.
Хасанагиќ рече дека и покрај побарувачката во странство за неговите гранулати, истите најпрво ќе бидат искористени за производство во фабриката на најразлични пластични садови. Ако ова биде успешно, тој планира да почне со изработка на производи за електричната индустрија, како и земјоделски алати.
