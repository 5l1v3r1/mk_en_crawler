26/05/2008
(Блиц, Nine o'clock, Заман, Дејли телеграф, Гардијан, Њујорк тајмс - 26/05/08; AФП, АП, Ројтерс, ДПА, ББС, Интернешнал хералд трибјун, Б92 - 25/05/08; официјална веб-страница на Евровизија)
По својата победа минатата година, Србија повторно стигна на насловните страници оваа година, со својата успешна организација на Евровизија 2008. Натпреварот заврши доцна во саботата (24-ти мај) со победата на рускиот пејач Дима Билан. Ова беше прва досега победа на Русија во 53-годишната историја на паневропскиот музички натпревар. 
Белград уште еднаш се најде во срцето на Европа, иако нејзините изгледи за влез во ЕУ се замрачени поради отворените прашања на воените злосторства и политичките последици од независноста на Косово. Во локалните наслови цитирани во „Дојче прес агентур“ се споменува „нов победнички дух“, „европски сјај“ и шанса за доминирање во светските вести од позитивни причини. 
Во Русија, пак, се случи масовна еуфорија, при што московјаните прославуваа цела ноќ, а водачите на земјата го поздравија „новиот триумф“. Евровизиската победа следеше по меѓународните победи во кошарка, хокеј на мраз и фудбал, а руското раководство побрза да поентира и на политичкиот симболизам.
„Ова не е само личен успех на Дима Билан ... [туку] и на цела Русија“, рече премиерот Владимир Путин во објавената телеграма адресирана до пејачот. 
Билан (26) ја претставуваше својата земја на натпреварот по вторпат во последниве три години. Тој победи со својата рок балада „Верувај“, која ја изведе во придружба на унгарскиот виолинист Едвин Мартон на „Страдивариус“. 
На сцената им се придружи и рускиот добитник на олимпискиот златен медал во уметничко лизгање Евгени Плушенко, кој правеше пируети на вештачкиот мраз. 
Билан освои вкупно 272 поени од гледачите, кои гласаа телефонски и од текстуалните пораки. Украинката Ани Лорак го освои второто место со 230 поени за нејзината „Шејди лејди“, по што следеше грчката поп-пејачка Каломира, која освои 218 поени за нејзината „Тајна комбинација“ и трето место за Грција. 
Според правилата на натпреварот, гледачите не можат да гласаат за својата земја, туку само за изведувачите од други земји. Највисоките оценки што еден натпреварувач може да ги добие се 12, 10 и 8.
Седум земји -- поранешните советски републики Ерменија, Белорусија, Естонија, Латвија, Литванија и Украина, како и Израел -- му ги дадоа на Билан максималните поени, а пет други, вклучително и Србија, му дадоа десет поени. 
Со неговата победа Русија доби право да биде домаќин на 54-тиот евровизиски натпревар следната година, за првпат од нејзиното прво издание во Лугано, Швајцарија, во 1956 година.
Околу 20.000 новинари, обожаватели и гости од цела Европа, наводно, дојдоа во српскиот главен град минатата недела, да ги гледаат изведувачите од рекордни 43 земји, кои се обидуваа да обезбедат место помеѓу 25-те финалисти. 
Дваесет земји успеаја да влезат во првата и втората полуфинална вечер, кои се одржаа на 20-ти и 22-ри мај. Пет други земји -- домаќинот Србија, како и Велика Британија, Франција, Германија и Шпанија, четирите најголеми спонзори на музичката екстравагантност -- автоматски обезбедија место помеѓу финалистите на натпреварот, без да се натпреваруваат во прелиминарните вечери.
