15/04/2005
(Разни извори – 08/04/05 - 15/04/05)
Грчкото претпријатие „Хајат реџенси хотел и туризам хелас“ победи на тендерот за изградба и водење на казиното во албанскиот главен град, Тирана, објави на 11-ти април албанското Министерство за надворешни работи. Претпријатието беше избрано во конкуренција со друго грчко претпријатие . 
 *** 
Царинските власти во Aлбанијa и Италија потпишаа обновен договор за билатерална соработка минатата недела. Договорот предвидува интензивирана размена на информации помеѓу царините на двете земји. 
*** 
Парламентот на Федерацијатa на Босна и Херцеговина на 12-ти април ја одобри програмата на владата на ентитетот за 2005 година, одредувајќи годишен раст на БДП од 6,1 отсто. Документот, исто така, предвидува зголемување на индустриското производство за 10 отсто во период од една година и стапка на вработување од 2 отсто. 
*** 
Царинските приходи во Бугарија се зголемија за 25,4 отсто на вкупно 562 милиони евра во првото тримесечје од 2005 година, како што покажуваат податоците на владата објавено на 12-ти април. Само во март приходите изнесуваа 213 милиони евра, што е за 20,7 отсто повеќе во споредба со истиот месец минатата година. 
*** 
Хрватското претпријатие за електростопанство ХЕП објави нето профит од 58,5 милиони евра во 2004 година, според извештајот на претседавачот на одборот на ХЕП Иван Мравак на 11-ти април. Приходите на ХЕП од основните активности се зголемени за еден отсто за период од една година на 1,18 милијарди евра. 
*** 
Романското регулаторно тело на телекомот ИГЦТИ планира отворање на тендери за последните две лиценци за 3Г безжични услуги во земјата до крајот на оваа година, објави претседавачот на ИГЦТИ Мариус Калин Маринеску на 12-ти април. Според Маринеску, третиот европски оператор, најверојатно, ќе добие нова 3Г лиценца, покрај оние што веќе ги имаат „Мобифон“ и „Оринџ Романија“. 
