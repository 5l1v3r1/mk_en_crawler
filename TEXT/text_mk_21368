31/07/2008
ХАГ, Холандија -- Поранешниот водач на босанските Срби Радован Караџиќ во четврток (31-ви јули) ќе се појави за првпат пред Хашкиот трибунал за воени злосторства, за да одговори на обвиненијата за злосторства извршени за време на конфликтот во Босна и Херцеговина во периодот 1992-1995 година. Судијата Алфонс Ори ќе го прочита обвинението и ќе побара од обвинетиот да се изјасни. Караџиќ можно е да избере да го одложи истото, и ќе има можност да им се обрати на судиите за прашања како што се условите на неговото притворање и апсење.
Главниот обвинител за воени злосторства Серж Брамерц рече дека почетокот на судењето на Караџиќ можеби ќе биде одложен со месеци со оглед на неговата сложеност. На обвинителството и одбраната им е потребно време да го подготват својот случај, рече тој. Брамерц додаде дека во случај на апсење на поранешниот генерал на босанските Срби Ратко Младиќ, неговата канцеларија ќе ја разгледа можноста за спојување на двете обвиненија.
Во меѓувреме, група грчки адвокати ги објавија плановите да го посетат Караџиќ во Хаг и да му понудат помош да ја формулира својата одбрана, објави атинската новинска агенција АНА-МПА во средата. Караџиќ планира да се застапува самиот за време на судската постапка. 
Во Брисел, Европската комисија ја поздрави екстрадицијата на Караџиќ, велејќи дека тоа е доказ оти новата српска влада „е вклучена во целосна соработка“ со Хашкиот трибунал и ЕУ. (Tајмс, Гардијан, Индипендант - 31/07/08, Tанјуг, Б92, Бета, АФП, ИТАР-ТАСС, Ројтерс, АНА-МПА - 30/07/08)
