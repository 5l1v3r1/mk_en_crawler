25/08/2011
Цветина Борисова за Southeast European Times во Софија -- 25.08.11
Речиси сите договори за крајбрежните имоти на Црното Море во првата половина од оваа година вклучуваат руски купувачи, според една анализа од страна на агенцијата за недвижнини „Бугарски имот“. Брокерите и претставниците на агенциите за недвижен имот веруваат дека причината за овој тренд е слабото евро и ниските цени на недвижнините.
Интересот на Русија за Бугарија е особено поради силните културни врски и лесната интеграција поради сличностите помеѓу јазиците. 
„Решив да купам имот тука поради убавото време, евтините цени и затоа што е лесно да се комуницира со локалното население“, изјави русинката Марина за SETimes. „Покрај ниските инвестиции, животот во Бугарија е евтин исто така, што ги прави локалните летувалишта уште попривлечни“.
„Јас ќе бидам тука уште две недели, а потоа една моја пријателка и нејзиното семејство ќе дојдат да престојуваат во мојот апартман“, објаснува Марина. 
Нејзиниот апартман се наоѓа во комплекс со апартмани, еден вид на имот кој е хит кај странските купувачи. Со објектот раководи компанија која продава апартмани и соби на инвеститори, на сопствениците им нуди услуги за одржување, како и опција да обезбеди закуп за годишна чланарина или провизија. 
Но, Атанас Терзиев, консултант за недвижнини во јужниот крајбрежен град Царево, вели дека повеќето Руси веќе не бараат апартмани во овој вид на објекти, бидејќи сакаат да ги избегнат високите такси за одржување.
„Таксите за одржување на апартманите во комплексите во популарните летувалишта како Сончев Брег може да достигнат до 5.000-6.000 евра годишно“, изјави тој за SETimes. „Затоа, тие ги продаваат своите апартмани во таквите комплекси и бараат да купат имот во конвенционалните станбени објекти“. 
Во изминатите пет години, над 150.000 Руси купиле станови или куќи во Бугарија, што се сведува на инвестиција вредна повеќе од 695 милиони евра. Повеќето од овие купувачи се семејства од средната класа од Москва и Санкт Петербург. 
Јири Соловјов, генерален конзул на Руската Федерација во северниот крајбрежен град Варна, на неодамнешната прес-конференција изјави дека овие руски граѓани плаќаат данок во Бугарија. Некои од нив не се само туристи; тие доаѓаат и живеат во земјата, додаде тој. 
Бумот на руските купувачи ги заменува англиските и ирските купувачи, кои го преплавија Црното Море и планинските одморалиште во текот имотната кулминација во 2006-2008-та година. Терзиев рече дека англиските и ирските купувачи сега им продаваат на Русите.
Иако тој рече дека тие не продаваат во загуба, некоја експертска анализа укажува на тоа дека некои од нив се принудени да ги продадат по цени за 60 отсто пониски од оние што тие ги платиле, бидејќи не можат да ги покријат своите хипотеки.
За разлика од Англичаните и Ирците, Русите не земаат кредит за да купат имот, тие доаѓаат со готовина. 
Во однос на цените, Терзиев вели дека има големи варијации. Наместен апартман најблиску до морето се продава за околу 1.000 евра по квадратен метар. Колку подалеку е имотот од плажата, толку е пониска цената, намалувајќи се за околу 300 евра по квадратен метар, објаснува тој.
Завршија времињата кога градежните претпријатија остваруваа огромни профити од имотите, рече Терзиев. 
Во моментов, профитот се движи помеѓу 15 и 30 отсто, што е сосема нормално, укажувајќи на тоа дека пазарот постепено почнува да се регулира. 
Една студија спроведена од страна на „Бугарски имот“ утврди дека цените во првата половина од годината се намалиле за 5 отсто, во споредба со намалувањето од 10 отсто во 2010-та година. Уште еден позитивен сигнал е значителното зголемување на бројот на договори од над 50 отсто. 
„Добро е да има повеќе Руси тука, бидејќи тие купуваат тука, поттикнувајќи ја трговијата на мало“, изјави жител на Царево за SETimes. 
