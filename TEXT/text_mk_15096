01/08/2005
АНКАРА, Турција -- Членството во ЕУ претставува цел на државната политика на Турција, изјави во саботата (30-ти јули) министерот за надворешни работи, Абдула Ѓул, додавајќи дека тоа ќе помогне земјата да го достигне нивото на напредните нации и да се подобри животниот стандард на луѓето. Во врска со одлуката на владата за проширување на царинската спогодба со ЕУ за десетте нови членки на Унијата, вклучувајќи го и Кипар, тој потврди дека овој потег не претставува формално признавање на Република Кипар. Тој, исто така, вети понатамошни напори за решавање на кипарското прашање со помош на ОН. Во одделна прилика, министерот за економија, Али Бабаџан, задолжен за разговорите со ЕУ, рече дека со проширување на царинската унија Турција го исполни последниот услов за започнување на разговорите за пристап со Европската комисија на 3-ти октомври. Документот сега ќе мора да го ратификуваат и 25-те земји-членки на ЕУ.
Во другите вести, локалните медиуми објавија дека амбасадорот на ЕК во Турција, Хансјорг Крешмер, го критикуваше континуираното влијание на турската војска врз владата. На деловната вечера на крајот на минатата недела Крешмер, наводно, укажал на тоа дека истото би можело да биде проблем за време на разговорите за пристап. Тридневниот состанок на турскиот Врховен воен совет ќе започне в понеделник во Анкара. Членови на Советот, со кој претседава премиерот, се и министерот за одбрана и припадниците на командата на турските вооружени сили. Истиот се состанува двапати годишно. (Turks.us, NTV - 01/08/05; AФП, TurkishPress.com - 31/07/05; НТВ - 30/07/05)
