02/01/2009
 Српскиот парламент во понеделникот (29-ти декември) го усвои државниот буџет за 2009 година, еден час и половина пред истекот на рокот. Истиот предвидува вкупни приходи од 8,15 милијарди евра и намалување на дефицитот од 2,7 отсто од БДП во 2008 година, на 1,5 отсто во 2009 година, како што беше договорено со ММФ. Владата има намера да ја одржи инфлацијата во 2009 година на 8 отсто. 
*** 
 Tурскиот парламент го одобри буџетот за 2009 година од 120 милијарди евра во саботата (27-ми декември). Истиот предвидува приходи во 2009 година од 115 милијарди евра и дефицит од 4,8 милијарди евра. Парламентот, исто така, ги намали буџетските одвојувања за повеќето министерства до 16 отсто, бидејќи земјата се обидува да постигне договор за заем со ММФ.
*** 
 Црногорскиот парламент го усвои буџетот за 2009 година од 1,62 милијарди евра во саботата (27-ми декември). Буџетот се базира на очекуван раст на БДП од 5 отсто. Законот вклучува инвестиции во инфраструктурата вредни 230 милиони евра со цел да се поттикне економската активност и да се избегне губење работни места. Јавните трошоци ќе сочинуваат 49 отсто од БДП.
*** 
 Mакедонскиот парламент го усвои буџетот за 2009 година во вредност од 2,6 милијарди евра во понеделникот (29-ти декември). Буџетот, кој е 10 отсто повисок од овогодинешниот, предвидува буџетски дефицит од 2,8 отсто од БДП. Владата очекува инфлацијата да падне на 3,5 отсто во 2009 година од пресметаните 8,7 отсто во 2008 година. Истиот предвидува даночните приходи да достигнат 59 отсто од вкупните приходи, што претставува зголемување од 9,3 отсто.
*** 
 Aлбанската влада одвои 200 милиони американски долари за 2009 година за ублажување на последиците од светската криза, објави на 25-ти декември министерот за финансии, Ридван Боде. Тирана ќе ги употреби средствата, кои доаѓаат од приватизацијата на неколку државни претпријатија, во случај на финансиска криза, рече Боде. 
*** 
Цените на авионските билети помеѓу Приштинa и Tирана ќе паднат од 110 на 90 евра по одлуката на косовскиот министер за транспорт и телекомуникации, Фатмир Лимај, за намалување на даноците, објавија медиумите во неделата (28-ми декември). Лимај ја донесе својата одлука откако Приштинскиот аеродром повика на даночно олеснување за аеродромите кои се наоѓаат на помалку од 200 километри од Приштина.
*** 
„Санекспрес ерлајнс“ заедничко претпријатие на Tркиш ерлајнс и Луфтханза, планира да купи три нови авиони во 2009 година, објави во саботата (27-ми декември) заменик-претседателот на претпријатието Хаџи Сај. Со новите авиони Санекспрес ќе го зголеми патничкиот капацитет на 3.900 и ќе ја зголеми својата флота на 20 авиони. Претпријатието превезе 4 милиони патници во 2008 година и оствари бруто приход од над 400 милиони евра. 
 (Разни извори – 26/12/08-02/01/09)  
