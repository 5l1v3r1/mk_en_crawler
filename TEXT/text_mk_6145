30/11/2011
Бен Андони за Southeast European Times во Тирана -- 30.11/.11
Напад на фудбалски судија од страна на албански пратеник -- и неговото искористување на парламентарниот имунитет за заобиколување на обвиненијата -- резултира со напори на владата за укинување на ваквите заштити за членовите на парламентот.
Историски гледано, имунитетот се покажа како инструмент за обезбедување соодветно функционирање на демократските државни институции, што можеше да биде попречено со обвиненија за криминални дејства. 
Но, јавноста и независните институции обвинуваат дека злоупотребата на имунитетот му штети на демократскиот процес во Албанија. 
Но, владејачката Демократска партија (ДП) и опозициската Социјалистичка партија (СП) ја искажаа својата подготвеност да се откажат од имунитетната заштита на институционалната конференција на пратениците на 14-ти февруари оваа година. 
Претставниците на СП уверуваа дека укинувањето на ваквите заштити за пратениците бара измена на уставот, но министерот за правда, од владејачката ДП, Едуард Халими, истакна дека имунитетот за пратениците може да се укине со специјална одлука на парламентот, без да се допира уставот. 
Вјолца Мечај, извршен директор на албанскиот Хелсиншки комитет, изјави за SETimes дека ревидирањето на законот за имунитет е неопходно поради тоа што е невозможно да се спроведат кривичните гонења против пратениците и министрите за нелегални дејства. 
„Прво, имунитетот треба да го заштити еден пратеник само за дејства и однесувања поврзани со неговата функција како претставник на народот, а не за секое дејство извршено надвор од овој контекст“, рече Мечај.
„Второ, пратеникот треба да ужива имунитет на начин кој нема да спречи истраги од страна на обвинителството и нема да го попречи функционирањето на парламентот и неговите комисии.“
Луан Омари, експерт за албанското уставно право, ги поздрави дејствата како потегот на министрите на Демократската партија за доброволно откажување од имунитетот. Но, Омари, исто така, запраша дали ваквите дејства се валидни без амандман на уставот.
„Во случајот на Италија и Франција, имунитетот е укинат“, рече Омари за SETimes. „Венецијанската комисија даде мислење според кое е подобро да се отстрани имунитетот, но ова дејство бара уставна ратификација.“ 
„Мора да се вклучи соодветен процес, исто како што мора да се вклучи и имунитетот на судиите во последниве години, кои се највеќе обвинувани за корупција. Имунитетот треба да се укине само со уставни измени.“ 
Со покренувањето на прашањето на конференцијата во февруари, различни делови од албанското општество искажаа различни мислења за отстранувањето или ограничувањето на имунитетот. 
Според Мечај, граѓаните и судиите во земјата се позаинтересирани за ограничување на пратеничкиот имунитет, особено поради тоа што оние во владејачкото мнозинство се чувствуваат безбедно со таквите заштити. 
Затоа опозициските партии и нивните припадници притискаа поенергично за укинување на имунитетот и за ограничување на неговиот опсег. Но, опозициските патеници, исто така, се наклонети кон промена на мислењето кога ќе се вратат на власт, што покажува дека нивната интервенција за ограничување или укинување на имунитетот е заснована на скриени мотиви, рече Мечај.
Засега политичкиот ќор-сокак меѓу двете главни партии во парламентот ги прави далечни шансите за уставни измени.
