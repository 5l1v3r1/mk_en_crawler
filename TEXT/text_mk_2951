24/10/2006
(Репортери без граници, Ројтерс, Софиска новинска агенција - 24/10/06; AП - 23/10/06)
Слободата на печатот е подобрена во голем број делови од Југоисточна Европа (ЈИЕ) во текот на изминатите 12 месеци, според новото истражување објавено во вторникот (24-ти октомври). Сепак, Босна и Херцеговина (БиХ) е единствената земја во регионот која се рангираше помеѓу првите 20 нации во светот во врска со ова прашање. 
Ова е дел од заклучоците на петтиот годишен Индекс за слободата на печатот во светот, кој го составија Репортери без граници. 
Продолжувајќи со својот постепен раст, БиХ сега го дели 19-тото место со Данска, Нов Зеланд, Тринидад и Тобаго. Оваа балканска земја се придвижи за 14 места, од својата 33-та позиција во индексот на групата за 2005 година, оставајќи ги зад себе членките на ЕУ, Грција (на 32-рото место) и Италија (на 40-тото место). 
„Секоја година нови земји во понеразвиените делови од светот се искачуваат во Индексот на позиции што се над некои европски земји или САД“, велат Репортери без граници. „Ова е добра вест, која уште еднаш покажува дека, и покрај тоа што се многу сиромашни, земјите можат многу да ја почитуваат слободата на изразување.“ 
Индексот за 2006 година ја мери состојбата со слободата на печатот во 168 земји од светот за време на 12-месечниот период до 1-ви септември 2006 година, и го одразува степенот на слобода што го уживаат новинарите и новинските организации во секоја од испитуваните земји. Секоја земја добива рејтинг и оценка, од 0,5 до 109,0. 
За да го состават индексот, Новинари без граници побараа од 14 организации за слобода на изразувањето, својата мрежа од 130 дописници, како и од новинари, истражувачи, правници и активисти за човекови права, да одговорат на 50 прашања за слободата на печатот во нивните земји. Прашалниците ги покриваа сите видови прекршоци што влијаат на работата на новинарите, вклучувајќи и убиства, затворања, физички напади и закани, како и на информативните медиуми, како што се цензурата, претресите и малтретирањата. 
Со 0,50 поени за секоја од нив, Финска, Ирска, Исланд и Холандија го делат првото место во индексот, додека Еритреја (97,50), Туркменистан (98,50) и Северна Кореја (109,00) се на дното. 
Во споредба со минатата година, четири други земји на ЈИЕ, како и Косово, имаат -- како и БиХ -- подобрени рејтинзи. 
Бугарија се придвижи за 13 места, на 35-тото место во индексот за 2006 година, заедно со Австралија, Франција и Мали. Романија, која беше 70-та во минатогодишниот индекст, сега е 58-ма, заедно со Фиџи, Хонг Конг и Полска. Бугарија и Романија ќе пристапат во ЕУ на 1-ви јануари 2007 година. 
Поранешна Србија и Црна Гора се искачи за 20 места од минатата година. Таа сега го дели 45-тото место со Капе Верде, Мозамбик и Македонија, која падна за две места во споредба со минатата година. 
Хрватска, чиј резултат од 12,83 ја донесе на 56-тото место во индексот од 2005 година, сега го дели 53-тото место со Боцвана, Тонга и САД. Сепак, нејзиниот резултат малку падна, на 13,00.
Косово скокна од 100-тото место минатата година на 70-тото место во индексот за 2006 година, кое го дели со Буркина Фасо и Лесото. 
Турција, која се пласираше на 98-мото место, го задржи својот рејтинг и својот резултат од 25,00. 
Кипар, неговата заедница на кипарските Турци, Грција и Албанија, се рангираа подолу од минатата година. Кипар забележа пад од пет места, односно заврши на 30-тото место оваа година, додека Грција сега го дели 32-рото место со Маурициус, што е за 14 места подолу од минатата година. 
Слободата на печатот во кипарскиот северен дел, со кој управуваат Турците, е влошена во изминатите 12 месеци. Сега таа се рангираше на 62-рото место, што е за девет места подолу. Албанија, која се рангираше на 62-рото место во индексот за 2005 година, сега е на 80-тото место, заедно со Катар. 
