14/01/2011
(Balkans.com - 14/01/11; АФП, Софија ечо, АКТ Медиа, Инфотаг, српска влада - 13/01/11; Ројтерс, ДПА, МИА, Херитиџ фондејшн - 12/01/11)
Повеќето светски економии се вратија на позитивниот пат кон поголема економска слобода, се вели во годишниот извештај на Вол стрит џрнал и фондацијата Херитиџ, објавен во средата (12-ти јануари).
Авторите на Индексот на економска слобода за 2011, кој покрива 183 земји и територии во светот, рангирајќи 179 од нив, го рангираше Хонг Конг како најслободна економија во светот, 17-та година по ред.
 Вол стрит џрнал и фондацијата Херитиџ објавија десет индикатори за проценка на економската отвореност, владеењето на правото и конкурентноста на испитаните земји. Тука спаѓаат бизнис слободата, слободата на трговијата, фискалната слобода, владините издатоци, монетарната слобода, инвестициската слобода, финансиската слобода, имотните права, слободата од корупција и слободата на трудот. Испитаните економии добиваат оценки од 0 (најлоша) до 100 (најдобра) од овие индикатори и нивната севкупна оценка го определува нивниот индивидуален рејтинг во индексот. 
Само шест економии, вклучително и Хонг Конг, Сингапур, Австралија, Нов Зеланд, Швајцарија и Канада добија севкупна оценка од повеќе од 80 поени, и беа категоризирани како „слободни“. 
Листата од 19 земји на „најголеми добитници“, односно земји со подобрени индексни бодови за најмалку два поени во споредба со минатата година, вклучува само три европски земји -- Бугарија (+2.6), Кипар (+2.4) и Молдавија (+2).
Во исто време, шест од 14 земји кои изгубија повеќе од два поени беа, исто така, европски -- Исланд (-5,5), Ирска (-2,6), Грција и Италија со по -2.4, плус Албанија и Велика Британија, кои имаат за два поени пониски оценки оваа година. 
Кипар, 18-тата најслободна економија во светот, доби подобра оценка во индексот за 2011 година поради „значителните подобрувања во категориите на корупцијата, трудот, инвестициите и монетарната слобода“. Нејзината оценка од 73,3 поени ја направи единствена земја од Југоисточна Европа (ЈИЕ) меѓу 27-те „претежно слободни“ економии, со поени од 70 до 79.9.
Осум од другите земји во ЈИЕ -- Македонија (66), Бугарија (64,9), Романија (64,7), Турција (64,2), Албанија (64), Црна Гора (62,5), Хрватска (61,1) и Грција (60,3) -- беа категоризирани како „умерено слободни“ врз основа на нивните оценки меѓу 60 и 69,9 поени. 
Македонија ја подобри својата оценка за 0,3 поени оваа година и се качи за шест места, на 55-тото место, заменувајќи ја Албанија на позицијата најслободна балканска екомомија. Нејзината подобра оценка оваа година ги одразува „подобрувањата во слободата од корупција и монетарната слобода“.
Највисоката севкупна оценка за Бугарија оваа година се припишува на „добивките во седум од десет категории на економската слобода“, според извештајот. Земјата, која се наоѓа на 60-тото место во светот „го поднесе влијанието од светската економска криза релативно добро, при што економијата беше поддржана од генерално мудра фискална политика и здраво управување со јавниот долг“. 
Албанија падна за 17 позиции на 70-тото место во индексот за 2011 година „како резултат првенствено на трговската слобода, инвестициската слобода, слободата од корупција, слободата на трудот и владината оценка на трошење“, објаснуваат авторите на извештајот.
Хрватска, која ја подобри својата севкупна оценка за 1,9 поени, дозволувајќи й да скокне за десет места, на 82-рото место оваа година, покажа подобрувања во шест од десет индикатори, но сé уште треба да се справи со некои нерешени проблеми, како што е корупцијата и политичкото мешање, особено во судството.
Единствени земји во регионот класифицирани како „претежно неслободни“ беа Босна и Херцеговина (57,5), Молдавија (55,7) и Србија (58), чии оценки беа под светскиот просек од 59.7 поени оваа година.
Косово не е вклучено во индексот за 2011 година. Земјите што добиле помалку од 49.9 поени се класификувани како „репресивни екомонии“. Најлош резултат оваа година има Северна Кореја, со 1,0 бодови.
