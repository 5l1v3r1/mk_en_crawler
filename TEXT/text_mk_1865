18/10/2004
Од Миранда Новак за Southeast European Times во Загреб - 18/10/04
Хрватското претпријатие за електродистрибуција (ХЕП) повторно ја поврза мрежата за електрична енергија на Југоисточна Европа со остатокот од континентот на почетокот од овој месец -- настан од огромна важност за европската индустрија на електрична енергија. Повторно поврзаниот систем ќе има 400 милиони корисници, со што ќе претставува најголем систем на електрична енергија во светот, во однос на потрошувачката. 
„Ова обезбедува јачина за глобализација на европскиот пазар на електрична енергија и подигање на безбедноста на снабдувањето на повисоко ниво“, рече генералниот директор на ХЕП, Иван Мравак, на 11-ти октомври. 
По уништувањето на големата електроцентрала во Ернестиново, во источна Хрватска, во текот на борбите во 1991 година, мрежите на електрична енергија во Албанија, Босна и Херцеговина, Хрватска, Грција, Македонија и Романија беа изолирани. Овие земји сега ќе можат повторно да се приклучат на пазарот на електрична енергија на ЕУ. Преносот на електричната енергија помеѓу двете повторно поврзани области треба да започне на 1-ви ноември. 
И покрај деталните подготовки, експертите предупредуваат дека би можело да има привремени прекини низ целиот региот. Системите на електрична енергија функционираат соодветно на принципот на поврзани бродови, што значи дека проблемите на еден систем брзо се прелеваат на следниот -- како што и се случи за време на прекинот на електроснабдувањето во САД и во Канада во 2003 година. Евентуални проблеми со далноводот или електроцентралата во Хрватска -- или на кое било друго место од мрежата -- би можеле да предизвика прекини во соседните држави. 
„Ќе ни требаат најмалку еден до два месеци за да провериме дали сé се одвива како што треба, со цел да ја исклучиме можноста за пад на системот“, рече Јоргос Кацијанакис, извршниот директор на грчкиот системски оператор за трансмисија, кој го управува електричниот систем на Грција. 
Процесот на повторно поврзување започна на почетокот од октомври со отворањето на далноводот од 400 киловати од станицата во Ернестиново до Угљевик во Босна и Херцеговина. Пет оддалечени даловоди -- во Украина, Унгарија, Романија, Хрватска, Србија и Црна Гора, како и Босна и Херцеговина -- потоа беа приклучени на овие два дела од европскиот систем на електрична енергија. 
„Високата стабилност на системот ќе биде следена во следните недели, за да се види дали ќе остане таква“, вели Волтер Сатингер од швајцарското претпријатие ЕТРАНС, советник во проектот. 
Поврзувањето на двата системи ја прави хрватската електрична мрежа важна точка на пренос. Тоа ќе ги подобри ограничените капацитети на ХЕП за увоз и извор за електрична енергија, особено од земјите каде што струјата е значително поевтина отколку во Хрватска. Сепак, импликациите одат подалеку од која било одделна земја. ЕУ, која помага во проектот, на ова гледа како на можност за намалување на цената на електричната енергија -- по што ќе се поттикне и корпоративната конкурентност. 
