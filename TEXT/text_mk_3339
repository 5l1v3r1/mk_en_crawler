28/05/2007
Од Наташа Радиќ за Southeast European Times во Загреб – 28/05/07
Дваесет и една земја од Советот за евроатланско партнерство (ЕАПЦ) учествуваа на вежбата што ја организираше НАТО, ИДАССА 2007, која се одржа минатата недела во приморските области во близина на хрватскиот град Задар. Настанот претставуваше можност земјите да ги тестираат своите опрема, стручност и подготвеност. 
Учесниците на вежбата, која се одржа од 19-ти до 24-ти мај, беа поделени во 40 тимови. Тие требаше да ја покажат својата подготвеност за справување со опасни и евентуално фатални ситуации. 
По катастрофалниот „земјотрес“, спасувачките тимови ја пребараа областа и ги пронајдоа жртвите, помагајќи им да стигат на безбедно место. Во второто сценарио, спасувачите одговорија на хемиски инцидент во пристаништето Задар. Тимовите, исто така, мораа да ги спасат цивилите по биолошката закана за комерцијален авион. 
Тимовите имаа кучиња за спасување и најмодерна опрема. Тие беа запознавани со вежбата пред самиот нејзин почеток и мораа прецизно да ги следат сите детали на сценариото.
Како дополнителен предизвик, вежбите се одржаа во три различни средини -- вода, воздух и копно. Успешното завршување на мисиите бараше од тимовите да ги координираат напорите и да работат единствено.
Вкупно учествуваа околу 1.000 лица, вклучувајќи и повеќе од 120 набљудувачи од 35 земји. Ова беше најголема вежба на НАТО одржана досега во Хрватска. 
Претседателот Стипе Месиќ учествуваше на дел од вежбата во средата (23-ти мај). Тој рече дека вежбите се неопходни и дека бил импресиониран од она што го видел. 
Во вистински ситуации, многу полесно е да се реагира кога имате обучен персонал кој е запознаен со неопходната опрема, истакна тој. 
Главниот директор на вежбата ИДАССА, Дамир Трут, рече дека Хрватска, како домаќин на вежбата, настојувала да покаже колку се подготвени нејзините тимови. Хрватските власти се подготвени за соработка со другите нации и учество во спасувачки вежби низ целиот свет, додаде тој.
И покрај тоа што организирањето на еден ваков настан не претставува предуслов за пристап во НАТО, истото има потенцијал да го подобри профилот на Хрватска, рече Трут. Хрватска се надева на влез во Алијансата следната година, заедно со Албанија и Македонија.
