08/03/2007
(EурАктив - 08/03/07; AФП, ББС, Европска комисија, Совет на Европа - 07/03/07)
Повеќето работни места создадени во ЕУ се пополнуваат со жени, кои, исто така, претставуваат и мнозинство од дипломците во секоја од 27-те земји-членки на Унијата, објави Европската комисија (ЕК) во новиот извештај од средата (7-ми март). Сепак, тие сé уште се соочуваат со нееднаквости, бидејќи и понатаму се вработуваат помалку и се помалку платени од мажите, се вели во документот, објавен во пресрет на Меѓународниот ден на жената. 
„Жените управуваат со растот на работата во Европа и ни помагаат да ги оствариме нашите економски цели, но тие сé уште се соочуваат со премногу бариери за да го реализираат својот целосен потенцијал“, рече комесарот на ЕУ за вработување, социјални прашања и еднакви можности, Владимир Спидла, во средата. 
„Од 8 милиони работни места создадени во ЕУ од 2000 година, шест милиони се пополнети од жени и 59 отсто од дипломците се сега жени“, додава тој. „Но, и покрај тоа што жените ги надминуваат мажите во однос на образовнието и ја зголемуваат целокупната стапка на вработување во Европа, тие се сé уште помалку платени и заработуваат просечно 15 отсто помалку од мажите за секој работен час.“
Што се однесува до земјите на Југоисточна Европска (ЈИЕ), што се членки на Унијата, разликата во платите помеѓу жените и мажите е најмала во Грција и изнесува 9 отсто, а е најголема во Кипар, 25 отсто. Бројките за Бугарија и Романија, кои се приклучија на блокот во јануари, е близу просекот на ЕУ -- 16, односно 13 отсто.
Но, апсолутната полова разлика во стапките на вработување во двете новопримени земји, е многу помала отколку просекот на ЕУ од 15 отсто во 2005 година. Истиот изнесуваше нешто повеќе од 8 отсто во Бугарија и околу 12 отсто во Романија. Разликата помеѓу стапките на вработување на жените и мажите во Кипар изнесуваше скоро 21 отсто, додека во Грција беше нешто повеќе од 28 отсто.
„Жените, исто така, се соочуваат со поголеми тешкотии да дојдат до позициите за донесување одлуки“, истакна ЕК. Резултатите од неодамнешното истражување на „Еуробарометер“ покажаа дека 77 отсто од Европјаните сметаат оти има потреба за повеќе жени на менаџерски позиции, а 72 отсто сметаат дека треба да има повеќе жени-членки на Европскиот парламент (ЕП). 
Што се однесува до разликите во менаџерските позиции во четирите земји-членки на ЕУ од ЈИЕ во 2005 година, истите се најмали во Бугарија, каде што мажите пополнуваат околу две-третини од менаџерските места. Во Романија, 69,3 отсто од менаџерите се мажи, а 30,7 отсто се жени. Разликите се дури и поголеми во Грција и Кипар -- скоро 50 и 73 отсто. 
Само осум од 27 комесари на ЕУ се жени. Во Европскиот парламент, од вкупно 784 места, процентот на парламентарките е, исто така, околу 30 отсто.
„Не можете да имате вистинска демократија додека не бидат двата пола подеднакво застапени“, ББС ја цитираше португалската пратеничка, Ана Гомез.
