29/06/2005
(Разни извори -- 22/06/05 – 29/06/05)
На албанскиот дисидент и писател, Исмаил Кадаре, во понеделникот (27-ми јуни) му беше врачена првата Букерова меѓународна награда на церемонијата во Единбург. Тој е избран помеѓу неколку познати писатели, меѓу кои и Џон Апдајк, Габриел Гарсија Маркез, Саул Белоу, Гинтер Грас и Мјуриел Спарк. Делата на Кадаре се преведени во повеќе од 40 земји. 
*** 
Асоцијацијата на странскиот печат во Италија му ја додели наградата Златен глобус за европски филм на босанскиот режисер Емир Кустурица за филмот „Животот е чудо“. Наградата ќе му биде официјално врачена на 45-тата церемонија на доделување на Златниот глобус на 2-ри јули. 
*** 
Бугарската aктерка Весела Казакова ја освои наградата за најдобра актерка на 27-мото издание на Меѓународниот филмски фестивал во Москва, кое заврши на крајот на минатата недела. 28-годишната Казакова ја доби наградата за својата улога во бугарско-турската копродукција „Украдени очи“ за љубовта помеѓу етничка Турчинка и Бугарин за време на немирните 1980-ти. 
*** 
Од 29-ти септември до 1-ви октомври во Солун ќе се одржи триесетиседмиот музички фестивал на кој ќе настапат изведувачи од цела Грција. Општинските власти и државата телевизија ЕРТ ги здружија силите за по осумгодишен прекин повторно да го оживеат овој настан. 
*** 
Бугаринот Валери Димитров го освои првото место на третиот Светски натпревар во карате за мажи во средна категорија во Осака, Јапонија. Тој во финалето го победи Казахстанецот Алексеј Леонов. Друг Бугарин, Димитар Попов, освои бронза во лесна категорија. 
*** 
Со заедничката уметничка изложба на дела на 12 мaкедонски сликари беше одбележано отворањето на новата галерија во шведскиот град Малме на 26-ти јуни. Во галеријата, која ја водат македонските сликари Љупчо Бојаров и Миодраг Станковски, ќе бидат изложувани дела од шведската и македонската уметност. 
*** 
На 25-ти јуни во Нови Сад, Србијa, започна единаесеттото издание на меѓународниот фестивал на алтернативен театар, Инфант. На настанот, кој ќе трае до 5-ти јули, ќе учествуваат учесници од скоро 20 земји од Европа и Латинска Америка. 
*** 
Фатих Терим повторно ќе биде тренер на турската репрезентација, објави претседателот на Турската фудбалска федерација, Левент Бичакчи, на 26-ти јуни. Терим, кој беше тренер од 1993 до 1996 година, ќе дојде на местото на Ерсун Јанал, кој е сменет минатата недела поради серијата разочарувачки резултати во квалификациите за Светскио куп 2006. 
