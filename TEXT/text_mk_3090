13/10/2006
Од Душан Косановиќ за Southeast European Times во Белград - 13/10/06
Унгарско-американскиот конзорциум „Биотех енерџи“ ќе изгради фабрика за биоетанол во Зрењанин, Србија. Проектот, кој треба да заврши на крајот од 2009 година, претставува најголемата гринфилд инвестиција во Југоисточна Европа. 
Фабриката со најсовремена опрема, која ќе биде технолошки најнапредна фабрика од ваков вид во Европа, ќе преработува житни растенија во биоетанол, чисто гориво кое може да се користи во моторите на согорување, наместо нафтата и бензинот. 
Директорот на „Биотек енерџи“, Јанос Раж, и градоначалникот на градот, Горан Кнежевиќ, го потпишаа договорот за изградба минатата недела. „Ова е потфат на векот за овој дел од Србија, со оглед на тоа што ќе мобилизира поголем дел од постојните економски ресурси“, рече Кнежевиќ.
„Ние ќе инвестираме вкупно половина милијарда американски долари во Зрењанин -- за изградба на фабрика и инфраструктура без која фабриката не може да работи. Ќе изградиме ново пристаниште на реката Бегеј, кое ќе го поврзува [српскиот] пат и железничката мрежа со Западна Европа, каде што ќе извезуваме“, рече Раж, додавајќи дека фабриката ќе ги исполнува највисоките еколошки стандарди. 
За оваа фабрика ќе бидат потребни еден милион тони пченица и 500.000 тони пченка годишно, или скоро 50 отсто од годишното производство на Србија на двете житарки. Всушност, инвеститорите сметаат на суровите материјали од цела Југоисточна Европа. Фабриката се очекува да произведува околу 680.000 тони биоетанол годишно. Истата ќе произведува и околу 400.000 тони биолошка животинска храна и 100.000 тони еколошки ѓубрива. 
Горивото што се добива од енергетските земјоделски култури е сé поприсутно на светско ниво, и многумина сметаат дека тоа е енергетскиот императив на раниот 21-ви век. ЕУ одреди дека нефосилните горива мора да сочинуваат најмалку 2 отсто од нејзиниот пазар оваа година. Задолжителниот пазарен удел ќе се зголемува за 0,75 процентни поени секоја година, на 5,75 отсто во 2010 година и 20 отсто во 2020 година. 
На другата страна на Атланскиот океан, САД сакаат етанолот да сочинува 5 отсто од нивниот пазар на горива до 2012 година.
Сé досега, најголема гринфилд инвестиција во Србија беше фабриката за алуминиумски лименки Ball Packaging Europe. Американската Ball Corporation инвестираше 60 милиони евра во српското преставништво, лоцирано во едно белградско предградие. Оваа година беа продадени лименки за пијалаци произведени во фабриката во вредност од околу 50 милиони евра, при што 80 отсто беа извезени во Европа. Инвестицијата резултираше до договори во вредност од 2,6 милиони евра со локалните транспортни претпријатија. 
