09/05/2006
Од Зоран Николовски за Southeast European Times во Скопје - 09/05/06
Македонската полициска единица за уличен криминал, позната како единица „алфи“, има извонредни резултати. Од нејзиното формирање во јануари 2005 година, тие привеле извршители на вкупно 665 кривични дела, 1,174 лица со судски налог и 650 наркозависници. 
Единицата дејствува во урбаните средини, а тимовите се движат на теренот со лажен идентитет и реагираат моментно на каков било пријавен проблем или криминал што ќе го видат. Додека интервенираат, тие носат јакни со полициски знак за да се идентификуваат себеси. 
Нивниот домен се прошири со текот на времето како што добиваа опрема и персонал. Сите членови на единицата поминуваат специјална обука, меѓу другото и во полициските академии. Она што е основно за оваа група е дека луѓето ги одобруваат нивните акции и нивната популарност е во пораст. Едно забележително остварување беше минатогодишното фаќање на двајца вооружени крадци кои украдоа 19.000 евра од филијалата на Комерцијална банка во Скопје. 
Како во сцена од филм, еден од крадците ги натера клиентите во филијалата да легнат на под и им нареди на шалтерските службеници да му ги дадат парите. Потоа следеше кусо бркање на автомобили и само 15 минути подоцна припадниците на единицата „алфи“ ги уапсија крадците и ги вратија парите во банката. Никој не беше повреден. 
„Ова е добро предупредување за сите оние кои воопшто ќе помислат да извршат сличен криминал“, рече директорката на исплатите на Комерцијална банка, Билјана Митевска. Покрај Скопје, тимови на „алфите“ се формирани и во други поголеми градови како Штип, Куманово, Битола, Прилеп, Тетово, Гостивар и Охрид. 
Полицијата рече дека е премногу рано да се забележи пад во уличниот криминал. До крајот на оваа година, рекоа тие, треба да може да се стори тоа. 
Советничката полиција Проксима на ЕУПОЛ-ЕУ даде позитивна оценка за единицата. Бригадниот генерал Јерген Шулц, шеф на мисијата, во интервјуто за Дневник рече дека Проксима го поддржа формирањето на единицата и ја надгледуваше нејзината работа, како и дека таа добро си ја врши работата. 
