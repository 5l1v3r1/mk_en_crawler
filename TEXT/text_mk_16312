14/11/2006
ТИРАНА, Албанија -- Претседателот Алфред Мојсиу формираше оперативна група со цел да помогне во спроведувањето на судските реформи во Албанија. Истата вклучува претставници на Високиот совет за правда, Националната судска конференција и Врховниот суд. Мојсиу се состана со официјалните претставници на трите институции во понеделникот (13-ти ноември), на разговори во врска со последниот извештај со проценка на Европската комисија за напредокот на Албанија во процесот на интеграција во ЕУ. 
Во другите вести од понеделникот, владејачката коалиција ги доби потребните гласови во парламентот за отфрлање на барањето на опозицијата за смена на претседателката на парламентот, Јозефина Топали. Критичарите ја обвинуваат за процедурални прекршоци. (Aлбански вести, Кориери - 14/11/06; веб-страница на албанскиот претседател - 13/11/06)
