15/10/2007
Од Ерлис Селимај за Southeast European Times во Тирана – 15/10/07 
Албанија постана градилиште. Оваа балканска земја прави големи напори за подобрување на својата патна инфраструктура, после многу децении на изолација и долг период на транизиција. Поранешниот комунистички режим зад себе остави лош систем на патишта. Во 17 години од враќањето на демократијата, инфраструктурата сеуште не е подигната на европските стандарди. Бидејќи Албанија сака да влезе во ЕУ, ова мора да промени. 
Се на се, Албанија има 18 000км патишта, од кои 3636км се магистрални патишта. Во последните неколку години, владата инвестираше во магистралните патишта кои се движат од исток кон запад и од север кон југ. Според министерот за финансии Ридван Боде, од 800 милиони долари наменети за јавни инвестиции следната година, поголемиот дел ќе оди за подобрување на патиштата. 
Еден од главните проекти кој е во тек е изградбата на автопатот Драч-Кукс Морине. Тој започнува во Драч -- главното албанско пристаниште кое се наоѓа на 35км од Тирана -- а, завршува во Морине, повеќе од 200км североисточно од главниот град. Овој проект, кој вклучува и тунел долг 7км, го изведува турско-американскиот конзорциум Бехтел-Енка. 
Во моментов, потребни се 6 часа за да се стигне до Кукс од Драч. Новиот пат долг 170км ќе биде врска со Косово. По неговото завршување, патувањето ќе трае само два часа. 
„Целта е да се подобри текот на сообраќајот, да се намалат превозните трошоци, како и да се намали стапката на сообраќајни незгоди“, велат извори од министерството за транспорт.
Меѓутоа, во септември овој проект се најде во центарот на жешка политичка дебата, откако неколку врвни функционери поврзани со него беа уапсени за корупција. Заменик-министерот за транспорт Николин Јака, генералниот директор на Патишта Башким Камбери и некои службеници во министерството за транспорт се обвинети за местење на тендерите.
Најголем број од уапсените и припаѓаат на Христијанската Демократска Партија, помала членка на владејачката коалиција на премиерот Сали Бериша. Бидејќи обвинителите најавија дека сакаат да го испитаат и министерот за надворешни работи Љуљзим Баша -- кој претходно работеше во министерството за транспорт -- скандалот би можел да достигне до највисоките нивоа на актуелната влада. 
Скандалот не ја запре изградбата и сеуште се очекува автопатот да биде завршен до 2009-та година.
На почетокот од овој месец, Бериша беше во Соединетите Американски Држави, каде што доби нови ветувања за помош од Светската Банка. Конкретно, Банката вети дека ќе поддржи претстојна шема за споредните патишта, како и изградбата на автопатот Драч-Морине. 
„Сметаме дека овој проект [Драч-Морине] е многу значаен како за Албанија, така и за Косово“, рече Орсалија Каланцопулос, директорка на Светската Банка за земјите од Југоисточна Европа.
Друга приоритетна точка е албанската делница од Коридорот 8, еден од десетте трансевропски Коридори чија цел е да ја олеснат размената на стоки, луѓе, нафта и други енергетски резерви меѓу земјите од ЕУ, балканските држави и централна Азија. Покрај поттикнувањето на економскиот и трговскиот развој, се очекува овие Коридори да помогнат за зголемување на стабилноста во регион кој долго време се наоѓа во конфликт.
Коридорот 8 ги поврзува Јадранското и Црното Море. Започнува во италијанските пристаништа Бари и Бриндизи, а завршува во Бургас и Варна во Бугарија. Поминува низ Драч, Тирана, Скопје и Софија. Во тек е изградба на три делници во Албанија -- Либраџ-Кафе Тане, Лушње-Фиер и Леван-Валона.
Владата, исто така, планира да изгради автопат од север до југ. Автопатот, кој понекогаш се нарекува јадранско-јонски, ќе биде дел од поширокиот регионален автопат кој ќе ја поврзува Хрватска со Грција, преку брегот. Албанија гради три делници: Леван-Тепелене, Тепелене-Ѓирокастра и Скадар-Хан и Хотит. 
„Тоа се сегментите кои ќе ги добијат главните средства од буџетот. Со нова стратегија планираме да го забрзаме ритамот на инвестициите за периодот 2007-2008 година“, вели Боде. 
Претставниците велат дека најголемите проекти -- Драч-Морине, Коридорот 8 јадранско-јонскиот -- главно треба да бидат завршени до 2010-та година.Во тој момент, Албанија ќе има околу 759км автопат кој ќе ја поврзува со нејзините соседи. 
Покрај Светската Банка, меѓу меѓународните донатори кои се вклучени во обновата на патната мрежа во Албанија се ЕУ, ЕБРД, Централноевропската иницијатива, италијанската, американската, албанската и грчката влда, Европската Инвестициска Банка и Банката на Кувајт. 
Патиштата не се единствениот инфраструктурен проблем кој Албанија мора да го реши. Албанците би сакале нивната земја да стане туристичка дестинација и да го искористи својот потенцијал како една од неоткриените земји во Европа. Меѓутоа, ова бара подобрување на капацитетите. Струјата е непостојана, а хотели нема доволно. 
Барем првиот впечаток на посетителите е импресивен. Целосно редизајнираниот меѓународен аеродром во Тирана беше завршен во март. Новиот терминал, со својот модерен архитектонски дизајн, има капацитет да пропушти повеќе од милион патници годишно. Терминалот не само што поставува нови стандарди во поглед на перформансата и функционалноста, туку и во поглед на архитектурата во Албанија и претставува посебен придонес за урбаната обнова на градот. 
Аеродромот во Кукс треба да биде отворен на почетокот од 2008-та година, со што ќе стане вториот цивилен аеродром во Албанија. На почетокот од годинава италијанската влада вети дека ќе помогне за обновување на аеродромот во Ѓирокастра. Аердромот ќе функционира и како цивилен и како воен капацитет. 
Во моментов, се спороведуваат две физибилити студии за аеродроми во Валона и Корча. Завршен е план за аеродром во Саранда, но досега нема заинтересиран инвеститор. 
Според весникот Глоуб енд Меил од Торонто, во моментов уделот на Албанија во туризмот во Европа изнесува само 0,1 отсто. Можеби ќе поминат многу години пред оваа земја да може значително да ја подобри таа бројка, иако потребните чекори се конечно преземени. Во меѓувреме, оние кои доаѓаат фрлаат поглед врз богатствата кои еден ден можеби ќе станат надалеку познати. 
