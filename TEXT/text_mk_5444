13/07/2010
Од Бојана Миловановиќ за Southeast European Times во Белград – 13/07/10
Економската, политичката и воената соработка меѓу Србија и Турција е во подем, рекоа во понеделникот (12-ти јули) водачите на двете држави, на состанокот во Белград.
Премиерот Реџеп Тајип Ердоган допатува во српскиот главен град со министерот за надворешни работи, Ахмет Давутоглу, и делегација турски бизнисмени. Ердоган се состана со српскиот колега Мирко Цветковиќ и претседателот Борис Тадиќ. 
Двајцата премиери се согласија да не се согласуваат околу Косово, и изразија заеднички став кога станува збор за зачувувањето на територијалниот интегритет на Босна и Херцеговина (БиХ). 
„Ставовите на Србија и Турција се сосема идентични“, рече Ердоган. 
Што се однесува до Косово, разликите во мислењето меѓу Анкара и Белград „никогаш не биле пречка за билатералните односи“, рече тој. „Тука станува збор за взаемното разбирање меѓу нашите две земји; односите меѓу Србија и Турција се една тема, а Косово е друга.“
Посетата резултираше со неколку договори, вклучително и за изградбата на државниот пат М8 меѓу Нови Пазар и Аљиновиќ. Двете земји потпишаа Меморандум за разбирање во врска со изградбата на делот од патот од Коридорот 11 кој го поврзува Белград и јужниот дел од Јадранското Море, и отпочнаа преговори за изградба на индустриска зона во Нови Пазар. 
Во меѓувреме, Давутоглу и српскиот министер за надворешни работи, Вук Јеремиќ, потпишаа договор за поништување на визниот режим за српските и турските граѓани. Очигледно поклопувајќи го со посетата, српското Министерство за надворешни работи објави дека договорот за слободна трговија со Турција, постигнат во 2009 година, ќе биде спроведуван од септември.
Покрај нивните разговори во Белград, Тадиќ и Ердоган го посетија Нови Пазар, град во српскиот регион Санџак со мнозинско муслиманско население. Таму, турскиот премиер отвори Дом на турската култура. 
„Имаме долга историја на односи на политичката сцена, но денес ја потврдуваме блискоста на нашата култура“, рече Тадиќ.
Ердоган рече дека се отвора нова ера на односите на Балканот. „Србија е клучна земја на тој пат и преку нејзиното богатство на етничка разновидност, таа ќе придонесе за добрите односи на Балканот“, рече тој, опишувајќи го Санџак како мост на соработка меѓу двете земји.
