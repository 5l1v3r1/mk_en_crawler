29/07/2008
АНКАРА, Турција -- Терористичката Курдистанска работничка партија (ПКК) во понеделникот (28-ми јули) негираше каква било поврзаност со двојниот бомбашки напад во неделата во Истанбул, во кој загинаа 27 лица, а повеќе од 150 беа повредени. Во изјавата објавена на веб-страницата поврзана со ПКК, еден од нејзините водачи, Зубејир Ајдар, ги осуди нападите. „Целта на ваквиот напад е провокација во период кога случаите на Ергенекон и АКП се во фокусот на интересот. ПКК нема никаква врска со овој настан“, рече Ајдар. Премиерот Реџеп Тајип Ердоган ги посочи курдските милитанти за спроведувањето на нападите, како одмазда за воздушните рации на турската војска на позициите на ПКК. 
Ердоган во понеделникот го посети местото на настанот и ги повика луѓето да се обединат против тероризмот. Претседателот Абдула Ѓул ја потврди решеноста на земјата да се бори против тероризмот. „Овие инциденти ќе ја зајакнат националната солидарност“, рече тој. (Сабах, Заман, Дејли телеграф - 29/07/08, Хуријет, Тркиш прес - 28/07/08)
