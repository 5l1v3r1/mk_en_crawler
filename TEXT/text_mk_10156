31/10/2004
ПРИШТИНА, Косово, Србија и Црна Гора -- Косовската изборна комисија нареди целосно повторување на пребројувањето на 660.000 гласачки ливчиња со кои беше гласано минатиот викенд. Шефот на мисијата на ОБСЕ, Паскал Фиеши, во петокот (29-ти октомври) рече дека повтореното пребројување на гласовите ќе претставува најсигурен начин за елиминирање на евентуалните грешки. Сé уште не е јасно до кој степен пребројувањето ќе влијае на конечниот исход на парламентарните избори. 
Во другите вести, српскиот претседател Борис Тадиќ во саботата се врати од посетата во Германија и изјави дека ќе објави дали смета оти претставниците на косовските Срби треба да ги преземат доделените места во косовскиот парламент по разговорите со припадниците на локалната српска заедница. Тадиќ беше еден од неколкуте политичари во Белград кои ги охрабруваа Србите да учествуваат на изборите. (Б92 - 30/10/04; AФП, Веб-страница на ОБСЕ, Танјуг - 29/10/04)
