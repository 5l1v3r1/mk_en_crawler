03/10/2007
Околу 300 суфи дервиши од редот Мевлеви се собраа во понеделникот (1-ви октомври) во градскиот стадион во Коња, Tурција за да го прослават 800-тиот роденден на поетот, правник и теолог Мевлана Џелалудин Руми. Настанот беше дел од целогодишните прослави во 2007 година, која беше прогласена за Година на Мевлана од страна на УНЕСКО. Настанот беше емитуван во живо на неколку национални телевизиски станици во Турција. 
*** 
Српската тенисерка Ана Ивановиќ ја порази Словачката Даниела Хантучова на Шампионатот Фортис во Луксембург, во неделата (30-ти септември), со 3:6, 6:4, 6:4. Ова беше петта титула во кариерата на Ивановиќ, и нејзина трета оваа година. 
*** 
Шестите Меѓународни поетски состаноци „Изет Кико Сарајлиќ“ започнаа во петокот (28-ми септември) во Сараевo. Петнаесет поети учествуваа на тридневниот форум. 
 *** 
Седумнаесеттите Балкански атлетски игри за ветерани ќе се одржат во Пловдив, Бугаријa, в сабота (6-ти октомври) и в недела. Петко Василев (88) ќе биде најстариот учесник на натпреварот. Тој ќе се натпреварува во трките на 200 и 800 метри. 
 *** 
Tурскиот фудбалски тим „Галатасарај“ победи со 2:1 против ривалот „Бешикташ“ во натпреварот на супер лигата во саботата (29-ти септември). Натпреварот се одигра без гледачи, поради дисциплинската казна против Галатасарај. 
 *** 
Турнирот на млади натпреварувачи во уметничко лизгање започнува в четврток (4-ти октомври) во Софијa. Сличен настан заврши во Загреб на крајот од минатиот месец. 
Разни извори – (26/9/07-03/10/07)
