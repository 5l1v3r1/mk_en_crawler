11/01/2011
Од Игор Јовановиќ за Southeast European Times во Белград -- 11/01/11
Поканата на бугарскиот премиер Бојко Борисов, Србија да биде партнер со Бугарија во изградбата на нуклеарната централа Белене, предизвика вжештени дискусии во Белград. Сега кога на видик е консензус, дебатата стигна до владата.
Србија донесе „принципиелна одлука“ да учествува во изградбата на централа во соседна Бугарија, рече министерот за рударство и енергија, Петар Скундриќ, за белградските медиуми на почетокот од декември, опишувајќи го како „важен регионален и европски проект“. 
Конечната одлука, рече тој, ќе се заснова на понудата на бугарската влада и резултатите од студиите што ги спроведува Србија. 
Белград ќе го земе предвид нивото на учество на Србија во проектот и владините средства што му се на располагање за истиот, додаде Скундриќ. 
Министерот за животна средина и просторно планирање, Оливер Дулиќ, пак, смета дека српското учество е лоша идеја. Според него, земјата би било подобро да ги фокусира своите напори во друг правец.
„Србија треба да бара начини да го надомести својот енергетски дефицит од обновливите извори на енергија, бидејќи има голем потенцијал во биомаса и хидроелектричен потенцијал“, рече Дулиќ. Тој додаде дека Министерството за животна средина ќе се спротивстави на употребата на нуклеарна енергија додека не бидат искористени сите обновливи извори на енергија. 
Сепак, Скундриќ смета дека обновливите енергетски извори не можат да ја задоволат побарувачката, која се очекува двојно да се зголеми во текот на следните 30 до 40 години. Тој вели дека Србија добива околу 62 отсто од енергијата на термоцентралите што работат на јаглен; домашните резерви на јаглен ќе траат до 50 години. 
Некои еколошки невладини организации, исто така, се противат на учеството на Србија во проектот Белене. 
Центарот за животна средина и одржлив развој одржа митинзи во декември, протестирајќи поради потенцијалното учество на Белград.
Претставникот на организацијата, Звездан Калмар, изјави за SETimes дека Србија не треба да учествува во Белене од „еколошки, економски и безбедносни причини“. 
„Нуклеарната централа се гради на многу нестабилен терен [подложен на земјотреси], и има причина за загриженост во врска со последиците по животната средина“, рече Калмар. 
Нуклеарката Белене од 1.060 мегавати ќе биде изградена во северна Бугарија, во близина Дунав, од страна на руската фирма Атомстројекспорт. Цената се проценува на меѓу 7 милијарди и 9 милијарди евра. 
