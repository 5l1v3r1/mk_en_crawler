14/03/2013
Билјана Пекушиќ за Southeast European Times во Белград -- 14.03.13
Неколку инциденти на етнички мотивирано насилство во северната српска покраина Војводина во текот на изминатите неколку месеци ги натераа водачите и граѓаните да повикаат на дејство со цел намалување на тензиите.
Претседателот на собранието на Војводина, Истван Паштор, се состана со српскиот премиер, Ивица Дачиќ, за да побара од полицијата и другите власти да го спречат насилството „кое потсетува на атмосферата на линчување во 1990-тите“.
„Екстремната десница е во подем и мора да се реагира поостро отколку за сличните инциденти кои немаат националистичко обележје“, рече за SETimes Паштор, етнички Унгарец.
Во автономната покраина живеат 26 етнички групи, при што мнозинството се Унгарци.
Последниот инцидент се случи на почетокот на февруари во Темерин, кога полицијата уапси петмина Срби на возраст меѓу 19 и 21 година, кои наводно користеле цигли за да ги скршат прозорците на домот на едно унгарско семејство. Осомничените нападнале тројца млади Унгарци кои побарале засолниште во куќата на еден пријател.
„Напаѓачите пцуеле и фрлале цигли и камења во куќата“, изјави за SETimes Бела Чорба, претседател на регионалната организација на Демократската партија на Војводина.
Темерин се наоѓа на границата меѓу релативно хомогеното унгарско население во Бачка и центрите на српските неонацистички организации во Нови Сад и Ветерник.
Во 2011 година српската националистичка организација Орбраз одржа политичка дебата во Темерин, на која присуствуваа околу 500 млади луѓе и организираше полноќен марш низ унгарските населби. Орбраз подоцна беше забранет од српскиот Уставен суд.
На состанокот со Паштор, Дачиќ се согласи дека учесниците во етнички мотивираните кривични дела треба побрзо да минуваат низ кривичниот систем. Премиерот вети дека ќе ја продолжи соработката за „мирен и безбеден живот на сите граѓани на Автономната покраина Војводина, без оглед на етничката припадност или верската определба“.
Жителите во областа се нестрпливи да видат напредок.
„Треба да има акции во кои ќе бидат вклучени младите луѓе од сите националности во Војводина, на пример, да разговараат меѓу себе за тоа што прави поделби“, рече за SETimes Милица Јаковљевиќ, студентка по социологија од Панчево.
„Младите луѓе треба постојано да испраќаат пораки за етничката толерација на сите нивоа, а тоа не се [случува] во Србија“, рече за SETimes Ѓерѓ Фаркаш, студент по економија од Панчево.
Лигата на социјалдемократите од Војводина објави дека ќе испита дали има меѓуетничка поделеност меѓу младите во Војводина и ќе објави во јавноста како властите одговориле на етничките инциденти во изминатите неколку години.
Според Снежана Илиќ, извршен директор на Центарот за граѓанско општество во Зрењанин, етничките тензии во Војводина се под влијание на барањето на српските власти за создавање сојуз на српските општини во Косово.
„Секој етнички поглед на проблемот со статусот на ... Косово и Метохија може да има огромни последици“, рече Илиќ за SETimes.
