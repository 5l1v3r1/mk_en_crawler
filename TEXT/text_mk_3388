21/12/2006
(ЕУобсервер - 21/12/06; International Crisis Group, AFP - 20/12/06)
Единството на ЕУ во врска со Косово е од суштинска важност за процесот на решавање на статусот да остане на правиот пат, објави во средата (20-ти декември) клучна група за поддршка. Понатамошното одложување на долгоочекуваното решение по првата половина од 2007 година би можело да ја загрози стабилноста во регионот, предупреди Меѓународната кризна група (МКГ) во новиот извештај. 
Специјалниот претставник на ОН, Марти Ахтисари, рече дека ќе ги поднесе своите предлози за решение -- кои првично се очекуваа оваа година -- откако Србија ќе ги одржи парламентарните избори на 21-ви јануари. Според МКГ, водачите на косовските Албанци можеби нема да можат да држат под контрола притисокот за независност по март.
„Меѓународната заедница ќе мора да му даде на Ахтисари силна и недвосмислена поддршка за заокружување на овој процес во првата половина од следната година“, рече Николас Вајт, директор на европската програма на МКГ.
„Неговите предлози мора да профункционираат во јануари, бидејќи сé поголемата разочараност помеѓу Албанците значи дека истекува времето за Косово.“ 
Сепак, поделеноста во самата меѓународна заедница би можела уште повеќе да го одложи овој процес. Некои членови на Контакт-групата за Косово -- вклучувајќи ја и Велика Британија и Франција -- сакаат планот на Ахтисари да биде ставен на маса веднаш по изборите во Србија, според МКГ. Германија и Италија, пак, се за тоа најпрво да биде избрана новата српска влада, процес кој би можел да потрае со месеци. 
Со оглед на упорното противење од страна на Србија на независноста на Косово, некои нации во ЕУ сигнализираа двоумење за евентуална промена на статусот на покраината, вели групата. Кипар, Грција и Шпанија покажаа поддршка за ставот на Србија, како и Романија, која ќе му се придружи на блокот на 1-ви јануари, вели групата. 
„Ако Брисел не се обедини брзо околу некој силен внатешен консензус, ризикува да наследи голема нова криза“, истакна МКГ во соопштението од средата.
Единството на ЕУ е особено важно поради ставот на Москва за ова прашање, вели групата. Русија, една од петте постојани членки на Советот за безбедност кои имаат право на вето, сé повеќе во последниве месеци дава до знаење дека ќе го блокира решението наметнато без евентуална согласност од Белград. 
Германија, која треба да го преземе ротирачкото претседателство на ЕУ од Финска на 1-ви јануари, треба да си го постави обединувањето на земјите-членки зад предлозите на Ахтисари, врвен приоритет на своето шестмесечно претседателство, вели МКГ.
„Контакт-групата не смее да дозволи понатамошно одложување на предлозите на Ахтисари по изборите во Србија во јануари и треба да ги ослабне“, вели групата со седиште во Брисел. „Таа треба брзо да ги достави на разгледување до Советот за безбедност на ОН.“
Според МКГ, последиците од бавното и неефикасно реагирање би можеле да бидат сериозни.
„Прикрпен процес на решавање на статусот, кој не ја зацврстува иднината на косовската држава во рамките на сегашните граници и ја ограничува поддршката што ЕУ и другите мултилатерални тела можат да ја дадат, ќе донесе нови деструктивни процеси“, рече групата. „Чувството на неправда ќе се вкорени помеѓу Албанците низ целиот регион и ќе ја зајакне паналбанската идеологија која е разорна за постојните граници и можеби дури и ќе ја збогати почвата за радикалниот ислам.“ 
Во извештајот, исто така, се повикуваат косовските институции да го зајакнат доброто управување, а Србија да се ангажира во проектот за независност на покраината, ако сака да „извлече максимална корист за своите долгорочни интереси и оние на заедницата на косовските Срби“. 
