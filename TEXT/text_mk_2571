19/09/2005
Од Анес Алиќ за Southeast European Times во Сараево -- 19/09/05
Минатиот месец во Босна и Херцеговина (БиХ) беше формирана единствена, меѓуетничка организација за исчезнати лица, во обид да се олесни потрагата по илјадниците луѓе кои исчезнаа за време на конфликтот 1992-1995 година. За да се оствари спојувањето беа потребни пет години, поради преговорите напред-назад и политичките опструкции. 
Новоформираниот Институт за исчезнати лица (ИИЛ) ги обединува организациите на Бошњаците, Хрватите и Србите, во надеж дека ќе се поттикне меѓуетничката соработка во пронаоѓањето на оние кои сé уште се исчезнати. ИИЛ ќе ги преземе одговорностите на Канцеларијата за исчезнати и затворени лица на Република Српска, со која управуваат босанските Срби и Комисијата за исчезнати лица на Федерацијата со која управуваат Бошњаците и Хрватите. 
Организацијата за исчезнати лица на државно ниво беше првично основана во 2000 година, но таа никогаш не профукционира бидејќи босанските Срби бараа три одделни етнички комисии да продолжат да работат одделно. 
Но, Џефри Бингер, директорот за владини односи на Меѓуродната комисија за исчезнати лица (МКИЛ), рече дека барањето на босанските Срби не беше главен „камен на сопнување“. „Ние не сакавме да ги вовлечеме [босанските Срби] во формирање на институт на државно ниво. За сите проблеми се преговараше и беше постигната согласност“, рече тој. 
Што е многу важно, како што рече Катрин Бомбергер, шеф на МКИЛ во БиХ, ИИЛ создава централна база на податоци за исчезнатите лица -- која ќе помогне во утврдувањето колкав е нивниот број. „Базата на податоци ќе помогне во врска со грижите на членовите на семејствата и нивните заедници за утврдување на вистинските бројки на исчезнатите лица и каде тие исчезнале“, рече Бомбергер. 
ИИЛ ќе ја испита вистината за судбината на исчезнатите, давајќи й на земјата можен начин да работи на помирувањето. Меѓународната заедница и локалната власт се согласија дека формирањето на ИИЛ претставува еден од најважните чекори за таа цел во последно време. 
Институтот целосно ќе профункционира следната година, најверојатно на пролет кога наново ќе започнат ексхумациите. Во меѓувреме, претставниците на трите етнички групи ги подготвуваат плановите за ексхумациите. 
Од крајот на војната политичките манипулации околу бројките на исчезнатите лица го отежна одредувањето на точните бројки. Меѓународниот комитет на Црвениот крст проценува дека бројката на исчезнати изнесува околу 21.000, додека според проценките на МКИЛ таа бројка е околу 30.000. Босанските власти велат дека се исчезнати околу 28.000 лица. Властите сé уште трагаат по 600 Срби, 300 Хрвати и повеќе од 20.000 Бошњаци. 
Досега се пронајдени и идентификувани околу 12.500 исчезнати Босанци. Од нив остатоците на 6.000 се идентификувани со помош на ДНК анализата на МКИЛ, додека се очекува идентификувањето на уште 7.500 лица. Една третина од идентификуваните тела се од Сребреница. 
Сепак, некои невладини организации, вклучувајќи ги и семејствата на исчезнатите, гледаат на формирањето на единствениот институт за исчезнати лица како на проширување на етничката политика на БиХ. Како и другите институции во БиХ така и ИИЛ ќе има трипартитно раководство со претставници од секоја од трите етнички групи на ротирачките позиции. 
„Институтот за исчезнати лица, како хуманитарна организација, треба да биде над политиката. Оние кои ќе раководат со ИИЛ се политичари“, рече Срѓан Диздаревиќ, претседател на босанскиот Хелсиншки комитет за човекови права. Диздаревиќ рече дека и покрај тоа што единствената база на податоци ќе биде од помош, другите проблеми кои цело време го отежнуваат овој процес ќе останат. 
Бингер рече дека ќе бидат вложени максимални напори за избегнување на политичкиот опстукционизам. Во секоја одлука ќе биде вклучено мониторинг и советничкото тело на претставниците од семејствата на жртвите. 
