26/03/2012
Линда Карадаку за Southeast European Times во Приштина -- 26.03.12
Кина стекна сигурна позиција на Балканот во 1970-тите, кога направи сојуз со албанската влада, предводена од првиот секретар на тогашната Партија на трудот на Албанија Енвер Хоџа. Откако Хоџа ги прекина односите со Кина, Пекинг разви економски и политички односи со поранешна Југославија и Романија.
Кина, сега економска и воена моќ, сè уште е заинтересирана за Југоисточна Европа. Но, нејзината стратегија сега е да го шири своето влијание преку зголемената трговија и зачетните политички сојузи, негувајќи поцврсти односи со владите и претпријатијата во целиот регион, како и преку изучување на кинескиот јазик во балканските училишта. 
Кина е бик на мечкиниот пазар. И покрај некои забавувања, втората по големина економија во светот предвидува 7,5 отсто раст на БДП во 2012-та година, фрлајќи ја во сенка перформансата на европските пазари. Нејзините пипки се шират далеку. 
Кина е заинтересирана за електраните во Србија, една фабрика за автомобили во Бугарија, претпријатија во Букурешт, рудници во Албанија и преговара со Турција за подобрување на трговските односи. Според една студија од 2011-та година, Кина заработува 2,6 милијарди евра од бизнисот во Романија, 1,1 милијарда евра во Хрватска и 630 милиони евра во Бугарија. 
Централ Јуроп Воч ја квалификува експанзијата на Кина на Балканот како "изготвување" на "долгорочни планови за современ Пат на свилата" низ целиот евроазиски регион. Од таму велат дека Пекинг „се фокусираше на искористување на неексплоатираниот бизнис потенцијал на Балканскиот Полуостров преку стратешко инвестирање во Грција, и подготвувајќи долгорочни планови за современ Пат на свилата низ целиот евроазиски регион“.
Тирана неодамна беше домаќин на свеченоста "Ноќ на Пекинг" за Лиу Чи, член на политичкото биро на Централниот комитет на Комунистичката партија на Кина (КПК) и секретар на пекиншкиот Општински комитет на КПК.
За врема на посетата на 18-ти март, албанскиот премиер Сали Бериша се сретна со Лиу да разговараат за соработка во пристанишната инфраструктурата, енергетиката, рудниците и туризмот. Бериша изрази подготвеност „да го поддржи создавањето на слободна зона за кинеските инвестиции, кои можат да ја искористат оваа поволна позиција [во Албанија] за понатамошното навлегување на европските пазари“.
Кинескиот претставник потврди дека група од 100 претпријатија ќе ја посети Албанија во мај, во која од неодамна кинескиот јазик почна да се изучува како странски јазик во училиштата. 
„Неопходно е во нашиот образовен систем, во одредени проценти, кинескиот јазик да биде втор [странски] јазик“, рече Бериша на 15-ти февруари, кога неговиот кабинет го дискутираа новиот закон за предуниверзитетското образование. 
Портпаролот на Комората за трговија и индустрија на Тирана, Едлира Пренга, за SETimes изјави дека Кина се смета за сериозен и долгорочен партнер за албанските бизнисмени, „исто така во овој случај наидувајќи на поддршка од владата“. 
Пренга потврди дека комората имаше интензивни средби со потенцијални инвеститори од Кина заинтересирани за секторите како електрониката, производството на машини, енергијата, производството на автомобили. 
„Комората за трговија и индустрија на Тирана работи со своите членови за одржување на бизнис форум во Кина [оваа] есен“, изјави Пренга.
Растечкиот кинески интерес е поврзан со економската криза во неколку држави. „Бизнисмените бараат нови можности во потрага по безбедни и долгорочни пазари“, изјави Пренга за SETimes. 
Србија, исто така, напредува во зацврстувањето на односите со Кина бидејќи двете земји имаат сличен политички став -- Кина не ја призна независноста на Косово. 
Српскиот министер за образование Жарко Обрадовиќ и кинескиот амбасадор во Србија Џанг Ванксуе потпишаа меморандум за соработка на 14-ти март за воведување на часови по кинески јазик за 2.462 српски ученици во основните и средните училишта. 
„Целта на овој проект е српските ученици да се запознаат со кинеската традиција и култура. Учењето на кинескиот јазик е важно и поради економски причини“, изјави Обрадовиќ за белградските медиуми.
Часови по кинески јазик започнаа во 31 основни и средни училишта во Србија. Според Џанг , 14 наставници од Кина им држат часови на српските ученици. Тие се избрани волонтери кои држат часови два пати неделно. 
Наставничката Менгсуан Гуо, за кинеската новинска агенција Ксинхуа, изјави дека преку часовите учениците се запознаваат со кинеската култура и традиции заедно со јазикот. Таа рече дека 260 од 300 ученици во училиштето присуствувале на нејзиниот прв час.
„Тие беа желни да научат, а тоа го направи моето предавање полесно отколку што очекував“, изјави Гуо за Ксинхуа.
Иако Кина и понатаму се противи на независноста на Косово, кинеските претпријатија во Косово доживуваат процут. Според косовското Министерство за трговија и индустрија, таму има 454 кинески претпријатија.
Арта Иштрефи, политички советник на министерот за трговија и индустрија Мимоза Кусари-Лила, рече дека иако Косово нема трговски договор со Кина, „[Оваа земја моментно] поседува 9 отсто од извозот [во Косово]“ 
„Во текот на 2011-та година, извозот достигна над 28 милиони евра, со пораст од 90,8 отсто во споредба со 2010-та година. Увозот од Кина достигна над 169 милиони евра, со пораст од 25,8 отсто во споредба со 2010-та година“, изјави Иштрефи за SETimes. 
