08/03/2013
Светла Димитрова за Southeast European Times во Софија -- 08.03.13
Континуираните протести и оставката на владата може да го забават темпото на реформите или склучувањето на одредени инвестициски договори, но не би требало да имаат директно влијание врз бугарската економија, велат експертите.
„Буџетот [за 2013 година] е одобрен ... така што, нема драма со економијата ... туку има драма со монополите, со сметките [за комуналните услуги], со приходите и недостатокот на работни места“, рече заSETimesПетер Ганев, постар истражувач на софискиот Институт за пазарни економии.
Иако тоа се претежно долгорочни проблеми, додава тој, на краткорочен план, од клучна важност е да се има „вистински силна привремена влада“ составена од луѓе кои се способни да ги вршат функциите што ќе ги преземат.
Повиците на демонстрантите за посилна контрола над монополите и за чекори за подобрување на ефикасноста на социјалниот систем во најсиромашниот член на блокот од 27 држави, имаа добра основа и беа разумни, рече комесарката во ЕУ на оваа балканска држава, Кристалина Георгиева. 
Многу Бугари излегоа на улиците на 10-ти февруари, за да протестираат поради високите сметки за електрична енергија. Веднаш потоа се појавија повици за национализација на трите претпријатија за електрична енергија на локалниот пазар -- ЧЕЗ и Енерго-Про од Чешката република, кои ја контролираат западна, односно североисточна Бугарија, и австриски ЕВН, кој обезбедува електрична енергија за потрошувачите на југоисток.
Георгиева ги повтори предупредувањата на многу други бугарски економисти за штетните последици од потегот во тој правец.
„Национализацијата може да води до поголеми ризици и да предизвика голема економска штета“, рече таа за Бугарското национално радио.
Иако е најсиромашна држава во ЕУ, Бугарија се гордее со својата финансиска дисциплина и стабилност. Државниот долг на земјата изнесува 15 отсто од БДП, што го прави најнизок во Унијата.
Оваа балканска држава, исто така, се наоѓа на врвот од рангирањето за сива економија во ЕУ. Во соопштението на ЕУ од јуни минатата година се вели дека истата претставувала 32,3 отсто од БДП во Бугарија во 2011 година.
Според неодамнешната студија на софиската експертска група Центар за проучување на демократијата, сивата економија во државата малку се намали меѓу 2011 и 2012 година, но сепак претставува повеќе од 30 отсто од БДП.
„Зголемената невработеност и недостатокот на повторен влез на работната сила е, најверојатно, компензирано со зголемено вработување во неформалната економија, што може да придонесе делумно и за намалување на непријавеното вработување“, рече заSETimesМартина Цанов, аналитичар на Центарот за проучување на демократијата.
Другите фактори вклучуваат „намалени практики на даночно затајување“ и „реформи за подобрување на плаќањето на ДДВ“, како што е „воведување задолжителен линк во реално време меѓу фискалните механизми и серверите на НРА [Националната агенција за приходи]“.
Но, Димитар Манолов, заменик-претседател на бугарската Конфедерација на трудот Поткрепа, вели дека дури и најумереното намалување на нивото на сивата економија би можело да се промени како резултат на политичките превирања во земјата.
„Логично е да се очекува еден ваков пресврт, ако институциите задолжени да осигурат следење на правилата не работат како што треба“, рече тој за SETimes.
Тој рече дека е загрижен оти ова може да води до пад во наплатата на даноците и плаќањето социјални придонеси, кои се елементи на сивата економија.
