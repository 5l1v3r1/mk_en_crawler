03/08/2010
Од Линда Карадаку за Southeast European Times во Приштина -- 03/08/10
Данијела Митиќ, косовска Србинка, работи како експерт на УНДП и живее со својот сопруг и двете ќерки во Чаглавица, во близина на Приштина. Таа рече дека нејзиното семејство се чувствува безбедно во Косово и дека не сакаат да си одат.
Во ексклузивното интервју за SETimes, Митиќ говори за безбедносните и етничките прашања кои се однесуваат на Србите во Централно Косово и го дава својот став во врска со идните српско-косовски односи.
 SETimes: Две години откако Приштина го прифати планот на Ахтисари кој предвидува значителна автономија и заштитни мерки за српското малцинство, постојат гласини дека косовските Срби не се убедени оти можат да живеат безбедно во независно Косово и нивиот став за планот е категорично негативен. Што мислите вие за тоа? 
 Данијела Митиќ: Генерално, безбедносното ниво е значително подобрено во Косово. Многу косовски Срби уживаат слободно движење во земјата. Тие доаѓаат да купуваат во Приштина и сé повеќе од нив добиваат работа во косовските институции, особено со процесот на децентрализација. 
Постојат неколку индикатори дека изолацијата повеќе не е случај. На пример, истражувањата на УНДП покажува оти косовските Срби се презаситени од покривањето на белградските медиуми и сакаат да слушнат повеќе локални вести. Кога вие како личност не сте изолирани повеќе, сакате да дознаете повеќе. 
Луѓето во централно Косово се среќни со слободата на движењето и слободата на говорот и нивниот животен стил е подобрен. 
 SETimes: Сте искусиле ли етничко насилство во Косово? 
 Mитиќ: Не, не сум имала никакви етнички проблеми и ја посетувам Приштина многу често, поради мојата работа. 
 SETimes: Дали й верувате на косовската полиција -- која ја сочинуваат претежно етнички Албанци? 
 Mитиќ: Не се работи за доверба, туку за сомневање околу нивните способности. Јас не мислам дека тие имаат капацитет да ги покријат сите истраги.
 SETimes: Дали им верувате на војниците на КФОР кои ги штитат Србите во нивните заедници? 
 Mитиќ: КФОР е само дополнителна безбедносна гаранција и јас мислам дека тие сега спроведуваат некои корисни проекти, како поддршка на малите општини. Но, јас дефинитивно не сакам да ги видам повторно на улиците како порано. Кога не ви се пред очите не мислите на нив. Сметам дека тоа е напредок.
 SETimes: Дали мислите дека многу Срби во јужно и централно Косово планираат да се иселат од земјата? 
 Mитиќ: Мислам дека животните услови, а не политичарите, доведуваат до одлуки. Времињата се менуваат и луѓето, исто така, се менуваат. Луѓето бараат можности за подобар живот. Но, како што кажав, сега, сé повеќе Срби одлучуваат да останат. 
