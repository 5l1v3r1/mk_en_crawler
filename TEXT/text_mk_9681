21/01/2013
Од Мухамет Брајшори за Southeast European Times во Приштина - 21.01.2013
Косово ги зголемува напорите да стане член на Американско-јадранската повелба и го смета членството во оваа организација за можност да се доближи до НАТО, велат експертите.
Минатиот месец Комисијата за партнерство на Американско-јадранската повелба, усвои декларација во Загреб, за време на својот состанок на министрите за надворешни работи, отворајќи ја вратата Косово да стане полноправен член.
Оттогаш косовската влада ги зајакнува напорите за комплетирање на прегледот на безбедносниот сектор и гарантирање дека неговите безбедносни сили ќе станат целосно оперативни до крајот на годината, како што побара НАТО.
„Косово дури треба да го искористи патот кон повелбата за да се посвети на прашањата на тешкиот пат кон НАТО“, рече за SETimesФлориан Ќехаја, извршен директор на приштинскиот Центар за безбедносни студии.
Косово не успеа да пристапи во програмата на НАТО „Партнерство за мир“ бидејќи Грција, Романија, Шпанија и Словачка – кои не го признаваат Косово – се заканија со вето на секој таков обид.
Алијансата сè уште бара политички консензус на сите земји-членки, што влијае на изгледите на Косово за влез во НАТО, како и на односите со другите регионални безбедносни механизми и земји.
Ќехаја смета дека членството претставува начин да се помогне во интегрирањето на Косовските безбедносни сили во регионалниот одбранбен и безбедносен механизам на повелбата, што ќе го направи полесен патот кон НАТО.
Косово досега учествуваше на состаноците на повелбата како набљудувач на министерско ниво или на ниво на началници на генералштабови, но не учествуваше во ниедна воена вежба.
Како одговор на присуството на Косово, Србија го откажа своето присуство на неколку состаноци на повелбата. На состанокот на министрите за надворешни работи во Загреб минатиот месец, Србија испрати дипломат од пониско ниво.
Во однос на членството во повелбата, косовските власти велат дека регионалната воена и безбедносна соработка ќе остане клучен приоритет.
Властите ги сметаат Албанија и Хрватска, двете основачки членки и најновите членки на НАТО, за клучни регионални партнери кои на крајот ќе помогнат за напредок во членството на Косово во НАТО.
„Постои соработка во воениот сектор на сите овие земји. Како членки на НАТО, Хрватска и Албанија имаат капацитет и волја да ги поддржат овие нашите сили за олеснување на патот кон членството во НАТО и во регионалните иницијативи, што е постојано наша аспирација“, рече за SETimesРемзие Зеќирај, претставник за јавни односи во Министерството за безбедносните сили.
Јазичната и културната блискост со Албанија, рече Ќехаја, овозможува меѓусебна оперативност на војските на двете држави.
„Меѓусебната оперативност во армијата е многу важна и тоа е докажано во контекстот на многу иницијативи за соработка во Европа ... Хрватска разви неколку воени жанрови (како што е воена дипломатија и авијација) и нивните искуства се многу корисни за Косовските безбедносни сили“, рече Ќехаја.
Покрај тоа, владата вели дека ја смета билатералната соработка со Македонија и Црна Гора во одбраната за приоритет.
„Регионалната соработка е клучна за напредокот на Косово во процесот на европска интеграција и затоа партнерството во Јадранската повелба е многу важна иницијатива“, рече за SETimesРамадан Иљази, извршен директор на приштинскиот Институт за мир.
Ќехаја рече дека очекува американското присуство да го направи процесот на членство во повелбата политички помалку тежок, особено во однос на Босна и Херцеговина, која не го признава Косово.
Повелбата се прошири за последен пат во 2008 година, кога БиХ и Црна Гора пристапија како полноправни членки.
