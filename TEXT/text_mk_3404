20/12/2006
Од Гелу Трандафир за Southeast European Times во Букурешт -- 20/12/06
Претседателот Трајан Башеску во понеделникот (18-ти декември) го осуди поранешниот комунистички систем во земјата како „криминален“ и рече дека истиот е одговорен за злосторствата против човештвото. 
Две недели пред планираниот пристап на земјата во ЕУ, Башеску го претстави извештајот на 650 страници, на заедничката седница на двата дома на парламентот. Во документот -- кој го подготви Претседателската комисија за истражување на романската комунистичка диктатура -- се вели дека околу два милиони луѓе биле убиени или прогонувани од страна на системот. 
„Категорички го осудувам комунистичкиот систем во Романија, од неговото создавање до неговата пропаст во 1989 година“, му рече Башеску на парламентот во понеделникот. „Дисидентите беа скршени ... Режимот ја осуди целата нација на беда, гладување и очај.“ 
На вонредната седница, помеѓу другите, присуствуваа и кралот Михаел Први од Романија, поранешниот полски претседател Лех Валенса, и поранешниот бугарски претседател Жељу Желев. 
„Шеснаесет години Романија избегнуваше да се соочи со своето комунистичко минато, одолговлекување кое резултираше со хегемонија на лаги и мистификација. Тоа, од друга страна, создаде атмосфера на фрустрација и лутина, изманипулирана од демагогии“, рече претседателот на комисијата, Владимир Тисманеану. „Транспарентноста е единствениот начин да се воспостави една политичката култура“, додаде тој. 
Претседателската комисија -- формирана од страна на добропознати историчари, поранешни политички затвореници и дисиденти -- доби специјален пристап до некои претходно непристапни архиви. Сепак, комисијата наиде на тешкотии.
Досиејата за поранешниот романски претседател Јон Илиеску -- поранешниот комунистички апаратчик -- недостасуваа. Опозициската Социјалдемократска партија (ПСД) на Илиеску, кои се сметаат за наследници на комунистите, й се придружија на ултранационалистичката Партија за поголема Романија, во осудата на работата на комисијата. 
„Тоа е лажен, политички оркестриран извештај“, рече претседателот на ПРМ, Корнелиу Вадим Тудор. „Се согласувам дека треба да ги демаскираме злосторствата од сталинизмот, но зарем не треба истиот да ја осуди и англиската кралица, која беше во ист автомобил со диктаторот?“ 
Претходно овој месец конгресот на ПСД обвини некои во комисијата за „неосталинизам“ и „меккартинизам“, велејќи дека се спроведува кампања за демонизирање и уништување на левицата. 
Одговарајќи на овие обвиненија, Тисманеану рече дека ПСД, наводно, избегнува соочување со вистината за комунизмот. „Со години Илиеску и неговата партија тврдат дека соочувањето со минатото е губење време. Вистината е дека неразјаснетото минато секогаш се враќа со сета сила, опседнувајќи ги нашите животи“, рече тој. 
Извештајот дава значајни препораки. Меѓу нив е и воведувањето на изучување на комунистичката диктатура во наставните програми на средните училишта и одредување на ден за сеќавање на жртвите на комунизмот.
