16/04/2010
Од Јусуф Рамадановиќ за Southeast European Times во Сараево -- 16/04/10
Конференцијата на бискупи на Босна и Херцеговина (БиХ) го одржа својот годишен состанок во Мостар минатиот месец, самит со кој претседаваше католичкиот водач во БиХ, кардинал Винко Пуљиќ. 
На состанокот беше оценета работата на конференцијата во текот на изминатата година. Два други годишни состаноци се организираат во Бања Лука и Сараево, секој во врска со актуелните прашања. 
„Беше многу продуктивна и добро организирана, и ги опфаќаше клучните прашања“, изјави Пуљиќ за SETimes. „Јас сум им особено благодарен на организаторите за гостопримството што го покажаа во Мостар.“ 
Ова е петта и последна година на Пуљиќ како претседател на Конференцијата. На негово место ќе дојде бискупот Фрањо Комарица, кој исто така ќе има петгодишен мандат.
Надбискупот Александро Д’Ерико, пратеникот на папата, ја пренесе пораката на папата Бенедикт Шеснаесетти на собирот и даде извештај за работата на нунцијатурата.
Според Пуљиќ, надбискупот рекол дека Светата Столица е во процес на потпишување неколку договори со владата на БиХ, вклучително и еден за обезбедување духовно советување за хрватските војници во војската на БиХ.
Исто така, во Мостар беа присутни и бискупот Илија Јањиќ од Меѓународната конференција на бискупи со седиште во Белград -- која ја претставува Србија, Црна Гора, Косово и Македонија -- и бискупот Слободан Штамбук од Хрватската конференција на бискупи.
Пуљиќ објасни дека различните конференциски комитети обезбедуваат годишни извештаи. Документите, меѓу другото, ја опфаќаат работата на бискупите со медиумите; семејството; свештенството; верското образование и католичката добротворна организација Каритас. 
Откако го слушнаа извештајот на конференцискиот комитет „Јуститија ет пакс“, бискупите рекоа дека се загрижени во врска со зголемениот недостаток на основни права и слободи во БиХ, и особено поради предрасудите кои влијаат на вработувањето и работното место.
Во време на тешка политичка и економска ситуација во БиХ, бискупите испратија порака на надеж, повикувајќи ги католиците да не ја напуштаат БиХ како своја земја и да се држат до својот хрватски идентитет. 
Повикувајќи на „праведно општество со акцент на човековите и граѓанските права“, учесниците на конференцијата апелираа до сите официјални претставници во БиХ поактивно да ги штитат правата на католичките Хрвати во целата земја и да ги третираат како еднакви на Бошњаците и Србите.
Мостарскиот бискуп Ратко Периќ изрази загриженост поради опаѓачкиот број на Хрвати во БиХ. 
„Хрватите се загрозени уште од почетокот на војната [1992-95] преку Дејтонскиот [мировен договор] па сé до сега“, рече Периќ. „Намалени сме на половина; порано не имаше 830.000, додека сега сме 450.000. Оваа бројка постојано се намалува.“ 
Бискупите, исто така, се кренаа против најавените измени во Законот за престој и живеалиште во Хрватска. Тие сметаат дека предложените измени создаваат перцепција дека нема да има иднина за Хрватите во БиХ.
Конференцијата изрази благодарност до организацијата за помош Каритас, за помошта на обесправените, како и за организирањето недела на солидарност оваа година меѓу црквата и народот на БиХ.
