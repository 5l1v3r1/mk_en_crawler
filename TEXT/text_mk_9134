13/06/2012
Марија Паравантес за Southeast European Times во Атина -- 13.06.12
Од Грција до Романија, општините во Југоисточна Европа профитираат од зголемениот интерес меѓу патниците за избегнување на традиционалните места за одмор во корист на недопрените мали општини и села како еколошки прибежишта.
Овој тренд, познат како екотуризам, го промовира социјално одговорното патување и еколошката одржливост. Посетителите се надеваат дека ќе добијат богата претстава за тоа како живеат жителите и го одржуваат регионот неразвиен како кога дошле.
Истиот добива на популарност и додека регионот минува низ тешки финансиски времиња. Во однос на неодамнешната економска криза, екотуризмот нуди одржлив туристички развој, отворајќи го патот за раст на локалните заедници со поддршка на локалните економии и создавање работни места.
„Постојат луѓе со еколошка свест, кои сакаат да дознаат повеќе за локалниот начин на живеење“, рече за SETimes Тасос Гургурас, косопственик на планинското прибежиште Милија, на островот Крит.
Има безброј можности низ целиот регион, бидејќи многу нации го промовираат овој тренд -- грчкиот цикладски остров Кеа; малите села низ цела Србија, традиционалните галички свадби во македонските села кај Охрид-Ресен и Берово; уникатната мешавина на албанско наследство и српско православно наследство во косовските општини Призрен, Ѓаковица, Пеќ и Дечани; и хостелите на Бистрита во Молдавија, на работ на Источните Карапати.
„Минатата година имавме гости од пет европски држави кои уживаа во престојот во нашето село“, рече Небојша Страхињиќ од Врмџа во Србија, кое беше реновирано и дизајнирано со приходите од туризмот. Екотуризмот придонесе со 100 милиони евра во српската економија во 2010 година -- околу 16 отсто од вкупните туристички приходи.
Србија го идентификуваше екотуризмот како потенцијален извор за економски раст, регионален развој, зголемена вработеност, можно подобрување на целокупниот имиџ на земјата, рече министерот за економија и регионален развој, Небојша Чириќ.
„Повеќе од 1.000 домаќинства се вклучени во екотуризмот во 70 општини, [и] создаваат профит на 1.000 мали фабрики“, рече Чириќ за SETimes. 
Најзначајното екотуристичко место во Македонија е градот Крушево, кој е отворен во јули и август секоја година. Градот е домаќин на реконструкцијата на историскиот настан Илинден, во кој учествува целиот град и туристите се поканети да учествуваат и да носат костуми од тој период.
Ранко Петровиќ, менаџер на Крушевскиот проект, рече дека настанот го врати градот во живот. 
„Сé до пред неколку години, цената на недвижностите беше екстремно ниска, околу 5.000 евра -- но, денес, благодарение на развојот, како резултат на овој проект, цените на куќите се десетпати повисоки“, рече Петровиќ за SETimes. 
Романија има 3.000 приватни хостели што се членки на Националното здружение на еколошки и културен рурален туризам. Марија Стојан, претседателка на здружението, рече дека се приклучуваат нови хостели, и покрај предизвиците со кои се соочуваат малите бизниси.
„Пречки постојат насекаде, исто како и во секоја друга активност. Прекумерната бирократија за добивање на сите неопходни документи, слабо развиената инфраструктура -- пристапни патишта, канализациски систем, поврзаност на енергијата или гасот и прекумерните даноци“, рече таа.
Но, придобивките ги надминуваат ризиците за многумина.
Олаф Андерсон, наставник од Шведска, го посети Косово со своите ученици, и изјави за SETimes дека етно-туристичкиот потенцијал е значаен за привлекување меѓународни посетители.
„Воодушевен сум од косовската култура и наследство. Реткост е во една мала држава ... да најдете традиционално наследство кое претставува комбинација на отомански, муслимански, словенски и албански елементи. Косово има потенцијал да привлече добар број инвеститори со промовирање на културното наследство и традиции“, рече Андерсон.
 Дописниците Билјана Пекушиќ во Белград, Бедрана Калетовиќ во Сараево, Мухамет Брајшори во Приштина, Мишко Талески во Скопје и Пол Чикои во Букурешт, дадоа свој придонес за овој напис. 
