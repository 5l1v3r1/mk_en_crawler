29/07/2007
TИРАНА, Албанијa -- Новиот албански претседател Бамир Топи во петокот (27-ми јули) се состана со водачот на опозициската Социјалистичка партија, Еди Рама. Разговорите се фокусираа на реформите потребни за интеграција во ЕУ и во НАТО и други клучни прашања. Топи и Рама се согласија околу потребата за конструктивен дијалог помеѓу претседателот и сите политички партии во земјата. Тие, исто така, го истакнаа значењето на судските и изборните реформи, децентрализацијата на власта и другите промени.
Во меѓувреме, во саботата во Албанија продолжија протестите поради прекините на електричната енергија и водоснабдувањето. Социјалистичкото движење за интеграција, кое ги организираше протестите, рече дека владата е виновна и дека премиерот треба да поднесе оставка. Во некои делови од Тирана има прекини на струјата и по шест часа на ден, додека вода има само по два часа на ден. (Maкфакс - 28/07/07; веб-страница на албанскиот претседател - 27/07/07)
