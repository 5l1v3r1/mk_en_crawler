25/04/2011
(Заман, Галф тудеј, Aysor.am - 25/04/11; Белата куќа, Хуријет, Ворлд булетин, РФЕ/РЛ, ВОА, Вашингтон тајмс, Дојче веле - 24/04/11)
Американскиот претседател Барак Обама го одбележа Ерменскиот ден на сеќавањето изминатиот викенд, опишувајќи ги убиствата на 1,5 милиони Ерменци пред 96 години како „едно од најголемите злосторства на 20-тиот век“, иако не го употреби зборот геноцид.
„Постојано го искажувам мојот личен став за она што се случи во 1915 година, а мојот став за таа историја не е променет“, напиша Обама во изјавата од саботата (23-ти април). „Во наш интерес е да постигнеме целосно, искрено и праведно признавање на фактите.“
Неговите зборови наидоа на остри критики од Турција, при што министерот за надворешни работи, Ахмет Давутоглу, рече дека изјавата е „еднострана и ја чита историјата од една перспектива“. 
„Тажно е што секоја година ова прашање избива на површина и фрла сенка врз нашите односи со САД. Многу болка беше претрпена на отоманските територии за време на распадот на империјата“, истанбулскиот весник Хуријет ја цитираше неговата изјава. „Очекувавме г-дин Обама да се сети и на страдањата на Турците во тие времиња.“
Околу 1,5 милиони етнички Ерменци беа масакрирани во 1915 и 1916 година во, како што многу историчари го сметаат, првиот геноцид на 20-тиот век. Но, Анкара го отфрла тоа тврдење, велејќи дека бројките се надуени, и дека убиствата се случиле во атмосферата на граѓанска војна во која загинаа и Турци.
Прашањето останува исклучително чувствително, и со години не се слушаше јавна дебата во самата Турција. Но, неодамна тоа се промени. Мали собири се одржаа во шест градови низ целата земја во неделата, на кои им беше оддадена почит на ерменските интелектуалци и водачи на заедницата, кои беа уапсени во Истанбул од страна на отоманските власти, на 24-ти април 1915 година. Повеќето беа депортирани во Централна Анадолија, каде што исчезнаа.
Многумина велат дека акцијата била почеток на една поголема чистка, иако Турција долго време тврди дека немало систематски план за истребување на Ерменците. 
Искажувајќи пофалби за Анкара и Ереван во нивните напори во последниве години за подобрување на врските, Обама во саботата ги повика да се придвижат напред по патот.
„Им оддавам признание на Турците кои ги спасија Ерменците во 1915 година и сум охрабрен од дијалогот меѓу Турците и Ерменците, и во самата Турција, во врска со оваа болна историја“, рече тој. 
Обама, исто така, ги пофали Ерменците за нивниот придонес низ целиот свет од трагичните настани во Турција пред скоро еден век, гледајќи ги како „сведоштво за силата, издржливоста и храброста на ерменскиот народ“. 
Ерменската дијаспора во Соединетите Држави беше, исто така, незадоволна од изјавата на претседателот и го критикуваше дека не го исполнил своето предизборно ветување дека ќе го признае ерменскиот геноцид.
„Претседателот понуди само еуфемизми и нејасна терминологија за да ги опише убиствата на преку 1,5 милиони мажи, жени и деца -- со што всушност го задржа правилото наметнато од турската влада да нема отворени и искрени разговори во врска со овој криминал“, вели Ерменското собрание на Америка. 
