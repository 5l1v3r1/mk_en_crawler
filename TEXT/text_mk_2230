10/06/2005
(Софиска новинска агенција, Медиапул, Всеки ден - 05/06/05; Софиска новинска агенција - 04/06/05; MБMД)
Педесет отсто од гласачите во Бугарија дефинитивно планираат да гласаат на парламентарните избори на 25-ти јуни, рече во неделата (5-ти јуни) шефот на бугарската агенција за испитување на јавното мислење МБМД, објавувајќи ги резултатите на новото истражување. Овие бројки, рече Мира Јанова, најверојатно би оделе во прилог на помалите партии, особено на Демократите за посилна Бугарија (ДПБ) на поранешниот премиер Иван Костов, кои, најверојатно, ќе го исполнат условот од 4 отсто за влез во Парламентот. 
Но, ако одѕивот на гласачите достигне 60 отсто, десничарската ДПБ, најверојатно, нема да го исполни тој услов, како што рече Јанова. Ниту, пак, националистите, антиромската коалиција Атака, која неодамна доби поддршка. 
Анкетата, спроведена преку директни интервјуа од врата на врата со 1.213 гласачи во текот на последните пет дена од мај, потврди дека, без оглед на одѕивот, ниту една од петте партии и коалиции нема шанса за освојување на мнозинство. Претходни истражувања потврдуваат дека мнозинство е недостижно. 
Според истражувањето на МБМД, покрај 50-те отсто кои велат дека дефинитивно ќе учествуваат на изборите, други 16 отсто рекле дека ќе гласаат, но сé уште не одлучиле за кого. Тринаесет отсто од испитаниците рекле дека не се сигурни дали ќе гласаат, додека 20 отсто не планираат да излезат на гласање. 
Во случај на одѕив од 65 отсто и по пребројувањето на гласовите, левичарската Коалиција за Бугарија, предводена од Бугарската социјалистичка партија (БСП) би добила 38,2 отсто од гласовите, вели Јанова. Потоа, би следела актуелната владејачка партија Национално движење за Симеон Втори со 23,1 отсто, Обединетите демократски сили (ОДС) со 11,6 отсто, Движењето за правата и слободите (ДПС) со 8,8 отсто и Бугарската народна унија (БНУ) со 5,9 отсто. Според ова сценарио, ДПБ би добиле само 3,8 отсто од гласовите, а коалицијата Атака 2,7 отсто. 
Врз основа на овие резултати МБМД ја предвидува следната распределба на места во следниот бугарски парламент од вкупно 240 пратеници: 103 или 104 за Коалицијата за Бугарија, 63 или 64 за НДС-II, 32 за ОДС, 24 за ДПС и 16 за БНУ. 
БСП укажа на тоа дека дури и да освои мнозинство, ќе се обиде да формира коалициска влада. ДПС, која учествуваше во различни коалициски влади во изминативе 15 години, е нејзин најверојатен партнер. 
Во другите вести, Бојко Борисов, кој се наоѓа на врвот на изборната листа на НДС-II и е еден од најпопуларните јавни фигури во земјата, објави дека се ја суспендира својата кандидатура. И покрај тоа што не даде причина, оваа одлука дојде еден ден по извештаите дека властите спречиле завера за негово убиство, во која наводно се вмешани српски групи од подземјето. 
