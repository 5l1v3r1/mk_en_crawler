02/10/2012
Младен Драгојловиќ за Southeast European Times во Бања Лука -- 02.10.12
Владејачката партија во Република Српска (РС), Сојуз на независните социјалдемократи (СНСД), ја засили реториката за независност, во екот на тековната кампања за локалните избори на 7-ми октомври.
Tања Топиќ, политички аналитичар во фондацијата Фридрих Еберт во Бања Лука, изјави заSETimes дека говорењето за независност на РС претставуваше очигледна политика на СНСД во текот на изминатите неколку години. Таа рече дека партијата говори за тоа почесто пред секои избори, во обид за освојување гласови.
„Тоа е формула за гласачите и СНСД, која ја повторува толку многу, за независноста да се смета за реална опција. [Претседателот на РС Милорад] Додик неодамна рече дека ќе ja одвоеше РС од БиХ уште одамна ако тоа беше можно, но не беше можно. Тој знае добро дека независноста сега не е опција, но сé уште говори за тоа“, рече Топиќ.
Таа истакна дека, заедно со идејата за независност, Додик рече оти БиХ не може да постои каква што е сега. Всушност, тој посочи дека БиХ ќе се распадне, а РС ќе добие независност. 
Бранислав Бореновиќ, заменик-претседател на Партијата за демократски напредок (ПДП), исто така, рече дека СНСД ја повторува реториката во изминатите неколку изборни години. 
„Граѓаните на РС ги слушаат овие идеи со години. Ако СНСД навистина сакаше да ја води РС кон независност, тие ќе направеа нешто повеќе отколку да повторуваат празни фрази. Во овој случај тоа е само уште еден предизборен трик за привлекување повеќе гласови. Никој не ги сфаќа сериозно“, рече Бореновиќ за SETimes, додавајќи дека ПДП смета оти условите на Дејтонскиот договор се добри за сите во земјата.
Дарко Гуслов, жител на Бања Лука, е Србин кој сака независност на РС, но знае дека ЕУ нема да дозволи уште една промена на границите.
„Независноста на РС може да биде добра за нас, но [тоа е] засега невозможно. Ние би имале повеќе економски предности ... економската стабилност би привлекла инвеститори“, рече Гуслов заSETimes.
Но, Игор Радојчиќ, заменик-претседател на СНСД, рече дека параметрите на Дејтонскиот договор се променија.
„Промените завршија во 2006 година, претежно на штета на РС, што го зголеми притисокот врз РС. Знаеме дека Дејтон е компромис, но мора да се почитува од сите. Идејата за независност на РС не е нова; многу партии во минатото ја имаа оваа [независност] во своите програми ... Ние знаеме дека независноста е желба на мнозинството во РС“, рече Радојчиќ за SETimes.
Тој рече дека партиите од Федерацијата на БиХ ја обвинуваат СНСД за анти-дејтонска реторика, но, како што рече тој, обединета БиХ без ентитети, исто така, не е во согласност со Дејтон.
Идејата за независна РС како држава на Србите во БиХ беше оригинално идеја на Српската демократска партија (СДС) и политичко мото на Радован Караџиќ.
Амир Зукиќ, генерален секретар на Партијата за демократска акција (СДА), изјави заSETimesдека другите партии во ФБиХ се порадикални во критикувањето на идејата за независност. Тој потсети дека првиот обид за независност донесе уништување во БиХ и заврши со голем број жртви и материјална штета.
„Нема да има отцепување на ентитетите, ниту обединување во оваа држава. Имаме проблеми, но никој не треба да ги претставува како недостиг на функционалност. Мораме да работиме заедно на решавање на овие проблеми“, рече Зукиќ.
Тој, исто така, рече дека изјавите за распаѓање на БиХ и отцепување на РС не се во согласност со Дејтон, како и дека меѓународната заедница мора да реагира и да ги санкционира оние кои говорат за тоа.
Бореновиќ рече дека РС мора да се обиде да ги најде предностите на договорот и рече дека е срамно што СНСД ја користи оваа идеја во обид да победи на изборите.
„Ние живееме во БиХ и, наместо да бидеме во судир со другите нации, Србите мора да соработуваат со нив. Зошто е невозможно да се соработува со ФБиХ, Хрватите и Бошњаците? Ако соработуваме, мислам дека ќе имаме шанси да извлечеме максимум од поддршката на Турција, која преовладува во ФБиХ, и од руската поддршка за Република Српска“, рече Бореновиќ.
Српскиот премиер Ивица Дачиќ неодамна истакна дека неговата земја е гарант за Дејтонскиот договор. Затоа, додаде тој, Србија ја поддржува БиХ како обединета држава и за сите евентуални промени мора да има согласност од сите три конститутивни нации.
„[Отфрлањето] на Дејтонскиот мировен договор би било опасно за Србите во БиХ. Водачите на другите опозициски партии имаат слично мислење“, рече Младен Босиќ, претседател на СДС.
