22/07/2011
(Би-Би-Си, Ројтерс, АФП, АП, Вол стрит џрнал, Катимерини, Алџезеира, Гласот на Америка, ЛА Тајмс, АНА-МПА - 21/07/11)
Членките на Еврозоната, на итниот состанок во Брисел доцна во четвртокот (21-ви јули), се согласија двојно да ја зголемат меѓународната помош за задолжената Грција, давајќи й на земјата нови 109 милијарди евра за надминување на нејзините финансиски тешкотии.
Приватни кредитори, исто така, ќе учествуваат во новиот пакет, кој доаѓа по 110-те милијарди евра финансиска помош што Атина го прими од ЕУ и ММФ минатата година.
Новиот заем ќе биде доделен од членките на еврозоната и од ММФ, и ќе дојде под олеснети услови. Неговиот рок на отплата и рокот на отплата за сите идни заеми е продолжен на 15 до 30 години, со грејс-период од десет години, од сегашните 7,5 години. 
Каматната стапка е, исто така, намалена од 4,5 и 5,8 отсто на 3,5 отсто, што е пониско од пазарните стапки. Водачите на еврозоната, исто така, се согласија значително да ги продолжат роковите на отплата на постојниот грчки заем и ветија дека ќе ја поддржуваат земјата додека не биде способна да се врати на финансиските пазари. 
Приватниот „финансиски сектор ја посочи својата подготвеност да ја поддржи Грција на доброволна основа преку изборот на опции за понатамошно зајакнување на целокупната одржливост“, рекоа водачите во заедничката изјава по состанокот во четвртокот.
Освен 37-те милијарди евра нето учество, тие ќе учествуваат и во програмата за откупување на долгот, која ќе обезбеди дополнителни 12,6 милијарди евра, со што сумата ќе се заокружи на 50 милијарди евра. За периодот 2011-2019 година, вкупниот нето придонес од учеството на приватниот сектор се проценува на 106 милијарди евра, се додава во изјавата, и се истакнува дека оваа програма за имателите на обврзници ќе биде ограничена само на Грција како „специјално и единствено решение“.
За време на десетчасовните разговори, водачите постигнаа согласност и за зајакнување и унапредување на Европскиот механизам за финансиска стабилност (ЕФСФ), со што ќе му се овозможи да интервенира побрзо и да обезбедува заеми и за земја што не прима финансиска помош и да ја спречи потребата од вакви мерки пред да се случи најлошото. Експертите коментираа дека новите надлежности што му се дадоа на механизмот, всушност, ќе го претворат во Европски монетарен фонд. 
„Оваа опасност мора да се спречи“, рече претседателот на ЕУ, Херман ван Ромпуј, по состанокот, мислејќи на зголемениот ризик другите земји од еврозоната да ја доживеат судбината на Грција. „Покажавме дека никогаш нема да се поколебаме во одбраната на нашата монетарна унија и нашата заедничка валута.“ 
Грчкиот премиер Јоргос Папандреу по разговорите искажа олеснување. „Сега имаме програма и пакет одлуки кои создаваат ... одржливо управување со долгот за Грција“, рече тој, посочувајќи дека новата помош ќе помогне да се покријат потребите на неговата земја до 2020 година. 
„Ова, на крајот, се разбира дека ќе значи не само финансирање на програмата, туку и начин на олеснување на товарот врз грчкиот народ“, додаде тој. 
Новата помош дојде и покрај стравувањата како агенциите за кредитен рејтинг ќе гледаат на истата. Иако тие сé уште не излегле со соопштение за нивниот став во врска со пакетот, експертите укажуваат дека е можно тие да го сметаат за премолчена дозвола на, како што се опишува, „селективното невраќање на долгот“.
Претседателот на Европската централна банка, Жан-Клод Трише, пак, изјави за новинарите доцна во четвртокот дека тој „нема да прејудицира“ еден таков развој на настаните.
