08/09/2010
 Белград и Нови Сад го прославија Европскиот ден на еврејската култура во неделата (5-ти септември) со серија концерти и изложби. Настанот беше одбележан истовремено во 26 европски земји. 
 *** 
Културните институции во Косовo работат на комплетирање на листата на културни и археолошки локалитети и артефакти до крајот на годинава. Министерството за култура во понеделникот (6-ти септември) потврди дека очекува да бидат вклучени околу 5.000 локалитети и објекти. 
*** 
Архитектонскиот и етнографски комплекс Етар, во близина на Габрово, Бугаријa, беше домаќин на 8-миот Меѓународен саем на традиционални занаети. Фестивалот, кој се одржа од 1-ви септември до понеделникот (6-ти септември) донесе повеќе од 18 занаетчии од Бугарија, Романијa, Јапонија и други земји. 
 *** 
 Српскиот кошаркарски тим стигна до четвртфиналето на Светскиот шампионат на ФИБА 2010 по победата со 73 спрема 72 против Хрватска во саботата (4-ти септември). Српските кошаркари ќе се соочат со тимот на Шпанија во среда. Tурција, домаќинот на овогодинешниот најголем кошаркарски натпревар во светот, исто така се квалификуваше за четвртфиналето по победата над Франција со 95 спрема 77. Турски противник во четврфиналето ќе биде Словенија, која ја елиминираше Австралија.
*** 
Пожаревац, во Србијa, беше домаќин на 47-мите коњички игри Љубичево од петокот (3-ти септември) до неделата. Околу 360 коњи од Бугаријa, Црна Гора, Босна и Херцеговина, Хрватска и Унгарија се натпреваруваа оваа година. 
*** 
Пејачот на У2 Боно се состана со турскиот премиер Реџеп Тајип Ердоган и неговата ќерка, Сумеје, во Истанбул во саботата (4-ти септември) пред настапот на групата на Олимпискиот стадион Ататурк. Пејачот и активист му подари на Ердоган Ајпод од серијата Ред Ајпод, од кои приходите одат во хуманитарни цели за борба против сидата во Африка. 
*** 
 Грчките и кинеските писатели потпишаа договор за културна размена на 31-ви август во Пекинг, за промовирање на публикациите на двата јазици. Двете книги за деца ќе бидат објавени истовремено на грчки и кинески јазик според договорот. Првиот е напишан од грчки автор и илустриран од кинески уметник, а вториот од кинески автор и илустриран од Грк. 
 (Разни извори – 01/09/10-08/09/10)  
