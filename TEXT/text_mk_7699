20/06/2013
Младен Драгојловиќ за Southeast European Times во Бања Лука -- 20.06.13
Поранешни професионални војници, невработени работници, студенти и други жители на Бања Лука бараат редица промени од страна на владата на Република Српска (РС), од подобрување на животните услови за студентите, па сѐ до разрешување на владини функционери.
Никола Дроњак, претседател на студентскиот сојуз на РС, рече дека студентите се лути веќе подолго време поради недоволните напори на владата за подобрување на нивните животни услови.
„Веќе неколку години бараме уште една зграда во студентскиот дом во Бања Лука, бидејќи сегашните капацитети се недоволни за сместување на сите студенти. Во текот на изминатите две години присуствував на неколку состаноци со министри, премиери и други одговорни за решавање на проблемот, но добивме само ветувања“, рече Дроњак за SETimes. 
Претходно овој месец незадоволни граѓани, предводени од група од 2.500 студенти, маршираа во Бања Лука за да го свртат вниманието на своите барања.
„Протестите почнаа како студентски демонстрации, но многу граѓани, поранешни професионални војници и невработени луѓе ни се приклучија, така што истите го одразија општото незадоволство на граѓаните на РС со ситуацијата во општеството“, рече Дроњак.
Студентите бараа изградба на дополнителен павилјон во студентскиот дом во Бања Лука и проширување на сместувачките капацитети за студентите во Универзитетот во Источно Сараево.
Тие, исто така, побараа оставка од министерот за образование, Горан Мутабџија, намалување на трошоците за мастер-студиите и ревизии за приватните колеџи.
Премиерката на РС Жељка Цвијановиќ истакна дека владата не ги забрани протестите, додавајќи дека таков израз на незадоволство покажува дека РС е демократско општество.
Владата на РС објави меѓународен тендер за изградба на павилјонот пред протестите, но студентските водачи продолжија со демонстрациите поради неисполнувањето на другите барања.
Друг проблем во центарот на протестите е несогласувањето меѓу семејството Вулиќ во Бања Лука и локалната власт.
Во јули 2012 година градската власт ги одобри плановите за претворање на паркот во центарот на Бања Лука во трговски и деловен центар.
Градежната локација е во близина на куќата и продавницата на семејството Вулиќ. Минатиот месец градежното претпријатие нареди уништување на дел од патот што семејството Вулиќ го користи како единствен пристап до својот дом.
Жељко Вулиќ рече дека е задоволен од поддршката на студентите и активистите што протестираа.
„Се надевам дека нивниот глас ќе раздвижи некои работи и ќе ми помогне во мојот договор со локалната власт и градежното претпријатие. Минатата година имав поддршка од активистите кои се обидоа да го спасат паркот, но безуспешно“, рече Вулиќ за SETimes.
Тој додаде дека ќе ги продолжи преговорите.
„Бања Лука нема сериозен број граѓани за протести кои ќе бидат доволно силни да ја натераат владата да ги реши социјалните, економските и другите проблеми во РС, вклучително и проблемите на луѓето како мене“, рече Вулиќ.
 Дали се согласувате со студентските протести и мирниот начин на кој истите се спроведуваат? Кажете ни што мислите долу. 
