10/02/2012
Енди Дабилис за Southeast European Times во Атина -- 10.02.12
Синдикатите во Грција во петок (10-ти февруари) започнаа штрајк, протестирајќи против втората предложена финансиска помош, која би значела кратење на државните расходи за 3,3 милијарди евра, кратење на минималната плата за повеќе од 20 отсто и отпуштање на илјадници работници.
Демонстрантите пред парламентот фрлаа камења и молотови коктели на полицијата, која возврати со солзавец. Нема извештаи за евентуални повредени.
Коалициската влада се согласи со договорот во четвртокот, и министрите за финансии од 17-те членки на еврозоната се состанаа во Брисел да ги утврдат условите за одобрување на финансиската помош од 130 милијарди евра. 
Министрите за финансии на еврозоната рекоа дека ќе го одложат преземањето дејства додека грчкиот парламент не ги одобри мерките во текот на викендов и не направи дополнителни кратења од 325 милиони евра до среда, кога министрите за финансии треба повторно да се состанат. Грција мора, исто така, да преговара со кредиторите околу претстојните намалувања на долгот до 70 отсто. 
„Грчката влада е таа што треба да обезбеди конкретни дејства преку легислативата и други дејства за да ги убеди своите европски партнери дека евентуалната втора програма ќе даде резултати“, рече комесарот на ЕУ за економски и монетарни прашања, Оли Рен. 
Грција мора да обезбеди договор за кратење на својот должнички товар во текот на следните денови, за да спречи „неуредно“ неплаќање на долгот кое може да предизвика паника во нејзиниот банкарски систем и бегство на капиталот во земјите од Португалија до Ирска, објави Фич рејтингс. 
Европските пазари првично не реагираа на планот, при што акциите во Англија, Германија и Франција покажаа загуби на пладне во петок.
Говорејќи на самитот ЕУ-Индија во Њу Делхи, претседателот на Европската комисија, Жозе Мануел Баросо, предвиде дека договорот ќе биде финализиран и дека Грција ќе остане во еврозоната.
„Апелирам на одговорноста на грчкото раководство и сите членови на еврозоната за брзо остварување на оваа цел, која е важна не само за евро областа, туку и за светската економија“, изјави Баросо за Ројтерс. 
Грчкиот план би значел намалување на минималната плата за 22 до 32 отсто, отпуштање на 15.000 работници оваа година, и би им овозможил на работодавачите да ги одредуваат платите -- жестоко оспорени преговори за кои властите рекоа дека биле направени за да се избегнат нови кратења на пензиите.
По исцрпните разговори со неговата поделена влада, привремениот премиер Лукас Пападимос успеа да обезбеди консензус откако Тројката ЕУ-ММФ-ЕЦБ -- која претходно потроши 109 милијарди евра во вид на заеми за спас -- рече дека протокот на пари во спротивно ќе биде прекинат.
На Грција й треба континуирана помош за да може да плати 14,2 милијарди евра од заемот кои достасуваат на 20-ти март, и да продолжи да ги плаќа своите работници и пензионери.
Министерот за финансии, Евангелос Венизелос рече дека е време Грција да одлучи дали сака да остане во еврозоната. „Никој не може да се крие зад некој друг“, рече Венизелос. „Никој не може постојано да се преправа да се сокрива позади некого. Нашиот избор ќе биде меѓу жртви и уште поголеми жртви“, рече тој.
Додека Грција е веќе петта година по ред во длабока рецесија, веста за ова се совпадна со новите статистички податоци за невработеноста, кои покажуваат дека стапката на невработеност достигна 20,9 отсто. Според договорот, скоро 50 отсто од возрасната група под 25 години ќе имаат пад на својата минимална плата од 751 на 503 евра месечно.
Четириесетиосумчасовниот штрајк ги укотви бродовите и го запре јавниот транспорт во петок. Лекарите во болниците, банкарските службеници и наставниците, исто така, ги напуштија своите работни места, јави Ројтерс.
Георгија Пападопулос (23) е без работа скоро едена година, се доближува до крајот на својот надоместок за невработени и се сомнева дека ќе најде друга работа. 
„Не можам да бидам независна. Морам да продолжам да живеам со моите родители, чија плата е, исто така, намалена“, рече таа. Дури и ако намалувањето на минималната плата значи дека таа ќе може да најде работа, тоа нема многу да помогне.
„Како можам да живеам со толку пари? Тоа е скоро џепарлак“, рече таа за SETimes. 
Јоргос Статакис, професор по економија на Универзитетот во Крит, рече дека договорот ќе пропадне.
„Приходите од даноците и другите извори се очекува да паднат за 15 до 20 отсто оваа година, што значи дека кратењата што тие ги планираат ќе бидат поткопани со падот на приходите -- буџетот нема да биде избалансиран“, рече тој за SETimes. 
Расходите во одбраната, кои долго време се нешто свето во Грција, може да доживеат најголемо кратење, бидејќи владата се согласи да ги намали расходите на војската за 325 милиони евра. Со договорот од четвртокот, владата мора да најде уште 300 милиони евра во намалувања, за да ги спаси основните и дополнителните пензии од 15 отсто намалување.
Во Грција луѓето чија основна пензија е ниска, добиваат дополнителна пензија. Но, ако младите беа жртва за спас на постарите, тоа не му дава голема утеха на Атанасиос Антониу (82), пензиониран кројач, чија основна пензија изнесува 503,90 евра и дополнителна пензија од 230 евра, кои ќе бидат скратени за 15 отсто ако владата не успее да направи кратење во други области.
„Можам да издржам со она што го имам, но ако ми ги скратат пензиите ќе морам да зависам од мојата ќерка, чија плата е намалена за 30 отсто. Работев со години и ја заработив оваа пензија“, рече тој за SETimes. 
Но, некои не се согласуваат со предложените кратења во одбраната.
„Нашиот одбранбен систем е во директна врска со [ранливоста] сега. Ако продолжиме да правиме кратења во одбраната, безбедноста на нацијата е биде [загрозена], рече за SETimes Ставрос Каркалецис, аналитичар за одбрана кој го води атинскиот Грчки центар за европски и меѓународни анализи.
Николаос Ветас, професор по економија на Универзитетот во Атина, рече дека владата мора да дејствува, но мора да стори повеќе.
„Овие работи се неопходни, но не се доволни. Тие мора да ја потпомогнат економијата со реални реформи кои ќе ги олеснат инвестициите. Во моментов, никој не инвестира [во Грција], рече тој за SETimes. 
Грчките водачи рекоа дека ќе го забрзаат темпото на приватизацијата на државните претпријатија и ќе продадат или ќе дадат под наем државен имот, но проекциите за профитот паднаа за 50 милијарди евра, на 19 милијарди.
„Тие се обидуваат да ја спасат Грција“, рече Ветас. 
