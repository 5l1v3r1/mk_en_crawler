02/11/2004
Од Јоргос Анагностопулос за Southeast European Times во Атина – 02/11/04
Со плановите за отворање на околу 100 филијали во регионот до крајот на 2005 година, грчките банки го направија зголеменото присуство на Балканот основа на нивните меѓународни активности за стратешки развој. Сите главни проширувања во Западна Европа и Азија се стопирани и се фокусираат на соседните земји. 
Промената беше најавена од страна на претседателот на Националната банка на Грција (НБГ), Такис Арапоглу, чие претпријатие одлучи да ги затвори своите филијали во Париз, Франкфурт и Амстердам, поради тоа што тие повеќе не можат да се натпреваруваат со локалните банки. НБГ сега планира да отвори 32 нови филијали на Балканот. 
Во меѓувреме, Комерцијалната банка на Грција одлучи да го ограничи своето присуство во Германија и Англија, повлекувајќи се, истовремено, и од Грузија и Ерменија. Банката веќе почна со затворањето на своите простории, намалувањето на персоналот и овластувањето на претпријатие кое ќе најде купувачи за нејзините филијали во Азија. Истовремено стратешките планови на банката бараат динамично проширување во балканските земји. 
Една од најголемите грчки групи на приватното банкарство, ЕФГ Еуробанк Ергазиас, исто така се проширува на Балканот, истовремено инвестирајќи во заздавувањето и модернизацијата на локалните банки. Регионот е атрактивен поради тоа што нуди стапка на економски раст повисока од 5 отсто годишно, додека очекуваниот пристап на Бугарија и Романија во ЕУ во 2007 година обезбедува специјални можности. 
Најголемите пет грчки банки започнаа да ги развиваат своите мрежи во регионот со купување на локалните банки во текот на 1990-тите. Денес тие имаат вкупно околу 20 отсто од акциите во Бугарија, 25 отсто во Македонија и 10 отсто во Албанија, продолжувајќи го своето присуство, главно преку независен развој. 
Општо гледано, грчките банки го сочинуваат најголемиот извори на странските инвестиции на Балканот кога станува збор за финансискиот и банкарскиот сектор, со вкупно 1 милијарда евра инвестиции досега. Во текот на времето тие се свртија кон малопродажното банкарство, кое доживеа особено брз развој во текот на изминативе неколку години. На голем број пазари тие се пионери во понудата на нови производи и услуги. 
