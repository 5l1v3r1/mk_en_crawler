30/06/2006
БРИСЕЛ, Белгија -- Комесарот за проширување на ЕУ, Оли Рен, во четвртокот (29-ти јуни) посочи дека ЕУ би можела да ги прекине своите неодамна започнати разговори за пристап со Турција, ако Анкара продолжи да ги затвора своите пристаништа и аеродроми за кипарските Грци. И покрај тоа што рече дека се надева оти ова нема да се случи, Рен предупреди дека ЕУ нема да се двоуми да преземе дејства, ако Турција не ги исполни своите обврски. Во другите вести од четвртокот, турскиот парламент го усвои новиот закон против тероризмот, кој го зголемува бројот на кривичните дела класифицирани како терористички дејства. ЕУ и групите за човекови права се жалеа за некои од одредбите, меѓу кои беше и прогласувањето за кривично дело на поддршката на ставовите на бунтовничките групи или објавувањето на извештаи на некоја нелегална организација. Истиот им овозможува на властите да не им дозволат пристап до адвокатите на осомничените за време на првите 24 часа од притворот. (Заман - 30/06/06; TurkishPress.com, Ројтерс - 29/06/06)
