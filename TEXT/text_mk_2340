02/11/2004
(АП, Ројтерс, Радио Б92, Танјуг - 01/11/04)
Националниот совет на Србија и Црна Гора за соработка со Меѓународниот кривичен трибунал за поранешна Југославија (МКТЈ) во понеделникот (1-ви ноември) изрази подготвеност да ги исполни своите обврски кон судот во Хаг. 
Советот се состана во понеделникот на разговори во врска со голем број прашања, вклучувајќи ги и барањата за документација на Трибуналот и укинувањето на претходно наметнатата забрана врз сведоците за откривање на државни тајни. 
Во соопштението издадено по состанокот советот вели дека се исполнети скоро сите барања добиени од Трибуналот на ОН за воени злосторства од 15-ти септември досега. Според белградското радио Б92 советот, исто така, се согласил да ги засили своите активности пред состанокот на Советот за безбедност на ОН на 23-ти ноември, кога главната обвинителка на ОН, Карла дел Понте, треба да го поднесе извештајот за соработката на Србија и Црна Гора со Трибуналот. 
Дел Понте и другите западни официјални претставници често ја критикуваа Србија и Црна Гора за неисполнување на една од нејзините глави обврски кон Трибуналот -- апсењето и екстрадицијата на обвинетите воени злосторници. Трибуналот бара да бидат предадени околу 15 обвинети, меѓу кои и водачите на босанските Срби за време на војната, Радован Караџиќ и Ратко Младиќ, како и четворица пензионирани српски генерали -- поранешниот началник на Генералштабот на Армијата, Небојша Павковиќ, и неговиот поранешен заменик, Владимир Лазаревиќ, како и полициските генерали Властимир Ѓорѓевиќ и Сретен Лукиќ. 
Ројтерс во понеделникот објави дека случајот на Владимир Ковачевиќ, офицер обвинет од страна на Трибуналот на ОН за поврзаност со српското бомбардирање на Дубровник во 1991 година, би можел да биде пренесен во судот на Србија и Црна Гора. 
„Обвинителот на МКТЈ изрази уверување оти Србија и Црна Гора сака и е соодветно подготвена за судење на обвинетите во своите судови“, се цитира изјавата на Дел Понте во врска со барањето на претседателот на МКТЈ, Теодор Мерон, за предавање на случајот на Белградскиот окружен суд, со кој се вели дека обвинителката развила добри работни односи. 
Ковачевиќ, чиј прекар е „Рамбо“, е обвинет за прекршување на правилата и обичаите на водење војна, вклучувајќи и убиство и суров третман. Откако утврди дека тој не е во состојба да се изјасни дали е виновен, поради психичка болест, МКТЈ во јуни одлучи да го ослободи на шест месеци за да може да добие психијатриски третман во Србија. 
