23/02/2012
Анес Алиќ за Southeast European Times во Сараево -- 23.02.12
Последниот попис на населението во Босна беше спроведен во 1991 година, непосредно пред конфликтот во периодот 1992-1995 година. Во тоа време, населението од 4,4 милиони жители го сочинуваа 43 отсто босански муслимани (Бошњаци), 31 отсто босански Срби и 17 отсто босански Хрвати -- и многу од нив живееја во мешани заедници.
Многу работи се променија оттогаш.
Скоро половина од населението во земјата се расели за време на конфликтот, при што многумина побараа безбедност во странство, додека многумина се внатрешно раселени.
Денес нема прецизни статистички податоци за населението.
По пет години ќор-сокак на политичките преговори, владејачките партии на Босна и Херцеговина се согласија претходно овој месец да спроведат национален попис, закажан за април 2013 година.
Аналитичарите велат дека е прилично предвидливо оти пописот ќе покаже дека граѓаните во земјата живеат во етнички енклави, со исклучок на поголемите урбани области. 
„Војната го расчисти патот за етнички чисти области, но во годините по војната политичарите го охрабрија понатамошното преместување на етничките малцинства во областите контролирани од нивните етнички групи“, рече за SETimes Мирхуниса Зукиќ, претседател на невладината организација Босански сојуз за одржливо враќање.
Конкретно, мнозинството што живее во ентитетот Република Српска го сочинуваат босанските Срби, заедно со околу 4 отсто малцинство на Бошњаци и босански Хрвати, од кои повеќето се повратници во руралните области.
Спротивното ќе се покаже во другиот ентитет, Федерацијата на БиХ (ФБиХ), каде што доминираат Бошњаците и босанските Хрвати. Покрај тоа, пописот се очекува да покаже јасни етнички линии меѓу Бошњаците и босанските Хрвати во самата ФБиХ.
Додека другите западнобалкански земји одржаа пописи во 2011 година, БиХ се откажа, поради неуспешната дебата за оваа идеја, која трае веќе со години. 
Бошњаците се противат на тоа секој да се изјасни за својата етничка припадност и јазик на пописот, тврдејќи дека тоа ќе им даде верба на обидите за етничко чистење на земјата. 
Властите на Република Српска се спротивставија на пописот бидејќи законите предвидуваат дека поделбата на власта меѓу етничките групи и понатаму ќе се заснова на бројките на населението од пописот во 1991 година.
Според договорот постигнат во декември, етничката припадност, јазикот и религијата ќе бидат опциони полиња на пописот, но поделбата на власта и понатаму е причина за контроверзност.
На барање на босанските Срби, властите се согласија да го избришат Членот 48 од законот, кој предвидува дека етничките квоти од 1991 година се основа за јавните функции. 
Сега законот предвидува дека поделбата на власта ќе се заснова на резултатите на новиот попис, но само откако процесот на враќање на бегалците ќе биде комплетиран. Зукиќ рече дека процесот ќе трае со години, бидејќи 60.000 луѓе чекаат да се вратат, а многумина немаат желба да се вратат.
По бришењето на Членот 48, Бошњачката партија за демократска акција (СДА) -- членка на владејачката коалиција -- беше нападната од опозициските партии и интелектуалната елита заради, како што тие сметаат, предавство на етничките интереси.
„Ние инициравме компромис кој стави крај на ќор-сокакот и го овозможи пописот“, рече за SETimes Ердал Селмановиќ, портпарол на СДА. „Не извршивме предавство на ниедни етнички интереси. Рамноправната етничка застапеност, врз основа на пописот од 1991 година, е загарантирана во уставот на ентитетот и на државата.“
Но, ако уставот ги гарантира правата кои пописот не може да ги потисне, многумина може да прашаат за што беше сета таа нервоза во изминатите пет години. Одговорот лежи во фактот дека пописот остана популарен инструмент за постигнување политички поени.
И навистина, Селмановиќ призна дека изминатите пет години на расправање беа непотребни и дека законот што го отвора патот за одржување попис можеше да биде спроведен уште одамна.
Бошњачките партии кои се сега во опозиција се виновни за тоа, рече тој, макар што призна дека некои и во неговата сопствена партија учествувале во опструкцијата.
Партијата што Селмановиќ ја обвинува, Партијата за Босна и Херцеговина (СБиХ) -- поранешен коалициски партнер на СДА, а сега во опозиција -- потврди дека нејзините членови сé уште се противат на спроведувањето попис според сегашните закони.
„Земјата сигурно мора да одржи нов попис, но ние никогаш нема да го потпишеме постојниот предлог-закон“, рече за SETimes Бериз Белкиќ, претседател на политичкиот совет на СБиХ.
Тој истакна дека платформата на двете партии за отфрлање на предлог-законот за пописот „беше договорена од високи претставници на партиите“.
„Обидот за криење сега зад уставот, кој постоеше во времето на договорот, е апсурден“, рече Белкиќ.
