30/03/2010
Германската канцеларка Ангела Меркел во понеделникот (29-ти март) ја започна дводневната официјална посета на Tурција, за време на која разговараше за контроверзните теми меѓу двете држави. Меркел оствари разговори со премиерот Реџеп Тајип Ердоган и претседателот Абдула Ѓул, за прашања како што се членството во ЕУ за Турција, Кипар, грчко-турските односи, санкциите против Иран и статусот на турската дијаспора во Германија. 
*** 
Министрите за надворешни работи на Србијa, Унгарија, Грција и Хрватскa се состанаа во Будимпешта во понеделникот (29-ти март). Вук Јеремиќ, Петар Балаж, Димитрис Друцас и Гордан Јандроковиќ разговараа за регионалните односи, интеграцијата во ЕУ за Западен Балкан, враќањето на бегалците и европската стратегија за регионот на Дунав. 
*** 
Германскиот министер за одбрана, Карл-Теодор зу Гутенберг, ја повика косовската влада да ја интензивира борбата против корупцијата. Во понеделникот (29-ти март), на првиот ден од неговата посета на Приштина, Гутенберг рече дека земјата ќе продолжи со поддршката за Косово. Тој ги повика членките на НАТО да избегнуваат каква било еднострана одлука за повлекување на војниците од КФОР, и изразија уверување дека мисијата на ЕУЛЕКС ќе успее и покрај ќор-сокакот во северно Косово и другите проблеми.
*** 
 Кипарскиот министер за надворешни работи, Маркос Кипријану, во петокот (26-ти март) во Вашингтон се состана со државната секретарка Хилари Клинтон. Таа ја потврди американската поддршка за тековните разговори за повторно обединување на поделениот остров. Кипријану рече дека кипарскиот претседател Деметрис Христофиас е посветен на изнаоѓањето решение на неколкудеценискиот проблем, истакнувајќи дека Турција е клучна за решавање на прашањето. 
*** 
 Tурскиот министер за надворешни работи, Ахмет Давутоглу, ја изрази поддршката на својата земја за членството на Maкедонија во НАТО, за време на неговата посета на Скопје во петокот (26-ти март). Македонскиот премиер Никола Груевски го информираше за напорите на Скопје за надминување на долготрајниот спор околу името со Грција, пречка во европската и евроатланската интеграција. Давутоглу, исто така, се состана со претседателот Ѓорге Иванов и министерот за надворешни работи, Антонио Милошоски. 
*** 
 Maкедонскиот премиер Никола Груевски разговараше за процесот на проширување со претседателот на ЕУ, Херман Ван Ромпуј, и со претседателот на Европскиот парламент, Јержи Бузек, во средата (24-ти март) во Брисел. Бузек ја пофали Македонија за реформите постигнати досега и ја охрабри државата да продолжи со барањето взаемно прифатливо решение за својот спор околу името со Грција. 
*** 
 Српскиот претседател Борис Тадиќ и неговиот хрватски колега, Иво Јосиповиќ, разговараа за билатералните односи за време на првиот неформален состанок во хрватскиот град Опатија во средата (24-ти март). Според српските медиуми, тие се фокусирале на пограничните спорови, малцинските прашања и прашањата на бегалците. 
*** 
Луксембуршкиот министер за надворешни работи, Жан Аселборн, на 23-ти март изрази надеж дека Србијa ќе донесе одлуки кои ќе можат да придонесат за стабилноста на Западен Балкан, откако Меѓународниот суд на правдата (МСП) донесе одлука за законитоста на косовското прогласување независност. Аселборн оствари разговори со српскиот министер за надворешни работи во посета на земјата, Вук Јеремиќ, кој рече дека е потребно компромисно решение во врска со Косово.
*** 
Британскиот министер за надворешни работи, Давид Милибанд, вети поддршка за Косовo на состанокот на 23-ти март со косовскиот колега Скендер Хисени. Тие разговараа за разговорите меѓу Косово и Србија околу техничките прашања, подобрувањето на управувањето, учеството на Косово на меѓународни конференции, економскиот развој и борбата против корупцијата.
 (Разни извори -- 23/03/10-30/03/10)  
