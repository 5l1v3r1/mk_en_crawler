18/05/2010
Од Наташа Тадиќ за Southeast European Times во Загреб -- 18/05/10
Повеќе од 30.000 обожаватели му пркосеа на студениот дожд за да го видат американскиот бенд Металика на загрепскиот Хиподром во неделата (16-ти мај) за првпат. „Зошто ни требаше волку време за да дојдеме тука и да свириме?“, ја праша пејачот Џејмс Хетилд публиката.
Металика го промовира својот деветти студиски албум „Дет магнетик“ и Хрватска беше вклучена во европскиот дел од нивната турнеја наречена „Ворлд магнетик“. Членовите на групата пристигнаа во хрватскиот главен град само неколку часа пред концертот и заминаа веднаш за својата следна станица, во Португалија. 
Групата настапи на отворено, на хиподромот во близина на брегот на реката Сава. Но, дури и во втората половина на мај, времето беше непредвидливо. Температурата беше ниска со постојани врнежи од дожд.
Сцената беше едноставна, но ефикасна, и огромните видео-ѕидови им овозможија на обожавателите јасно да видат што се случува на сцената. Од безбедносни причини, никој не смееше да носи чадор во концертната област. Обожавателите беа накиснати, но возбудени.
Тие ги пееја сите песни на Металика, како што се „Ентер седмен“ и „Мастер оф папетс“, како и хеви-метал химната „Натинг елс метарс“. Групата двапати се враќаше на сцената на бис.
„Сум гледал концерт на Металика претходно во странство ... и драго ми е што се сега во Загреб. Ова е професионално одработен концерт. Претпоставувам членовите на групата беа изненадени колку многу луѓе ги сакаат тука и стојат на дождот само за да ја слушнат нивната музика“, рече жителот на Сплит Ренато Желиќ за SETimes. 
Луѓе од цела Хрватска дојдоа да го гледаат концерот, како и обожаватели од Австрија, Словенија и Бугарија. Билетите почнуваа од 50 евра. Вратите беа отворени пладнето, но обожавателите почнаа да се собираат во редици од рано изутрина.
Времето не беше единствениот проблем на денот на концертот. Само неколку дена претходно, 60 коњи од Хиподромот беа ставени под карантин поради појавата на лептоспироза, опасна болест која може да ги погоди и луѓето со потенцијално фатален исход. Коњите беа изолирани и здравствените власти рекоа дека нема опасност од ширење на болеста. 
