07/12/2010
(Balkans.com, Заман, Emg.rs - 07/12/10; Ројтерс, Фоксњус, Би-Б-Си, Еуроњус, Софиска новинска агенција, Софија ечо, Dnevnik.bg, Meдиапул, Макфакс, Б92 - 06/12/10)
Неколку балкански земји во понеделникот (6-ти декември) сé уште се бореа да се справат со последиците од масовните поплави предизвикани од неколкудневните поројни дождови, кои одзедоа најмалку три човечки животи и евакуираа 20.000 луѓе од преплавените области. 
Додека поплавите во Албанија, Босна и Херцеговина (БиХ), Црна Гора и Србија се опишуваат како најлоши што овие земји ги доживеале во изминатиот век, делови од Бугарија и Хрватска се, исто така, погодени од екстремното време.
Околу 12.000 луѓе се евакуирани од своите домови во северна Албанија, бидејќи патиштата се претворија во нескротливи порои вода, и 14.000 хектари земјиште околу надојденото Скадарско Езеро, беа преплавени.
Ситуацијата во тој дел од земјата беше сé уште критична во понеделникот, додека градот Скадар остана недостапен по копно. Неговите улици се два метри под вода. Вонредна состојба е прогласена и во Лежа, јужен Скадар, и вториот по големина град во земјата, Драч, 33 километри западно од Тирана.
Одговарајќи на албанскиот повик за помош, НАТО испрати пет турски и грчки хеликиптери за да испорачаат најнеопходни производи и да й помогнат на албанската армија и полиција во потрагата и спасувачките операции.
„Ситуацијата е многу, многу тешка“, Ројтерс го цитираше албанскиот премиер Сали Бериша во понеделникот. „Водата на Скадарското Езеро двојно се зголеми, па дури и ги поплави селата во Црна Гора. Евакуацијата нема да биде краткотрајна.“
Во соседна Црна Гора, областа околу Езерото Скадар, или Скадарското Езеро, како што познато таму, беа исто така едни од најпогодените региони со поплавите. Околу 2.000 луѓе мораа да се евакуираат од своите преплавени домови и Подгорица, исто така, побара меѓународна помош. 
„Ние сме млад систем и немаме доволно средства да се справиме со ваквите катастрофи“, рече началникот на црногорската армија, Драган Самарџиќ, во саботата.
Во североисточна БиХ, скоро 4.000 луѓе се евакуираа со помош на армијата, полицијата, доброволци и нуркачи во текот на изминатите неколку дена. Најголем инцидент се случи во неделата, кога тројца членови на семејство загинаа во градот Тузла, кога нивниот дом се сруши откако обилните дождови предизвикаа лизгање на земјиштето.
Босанските власти прогласија вонредна состојба за источните градови Бјелина, Вишеград и Зворник, долж реката Дрина, која формира природна граница на државата со Србија, каде што повеќе од 1.400 луѓе од градот Лозница, наводно, се евакуирани.
Според Ројтерс, штетата предизвикана од поплавите во четирите балкански држави во текот на изминатите неколку дена, изнесувала 340 милиони евра. 
Во меѓувреме, ситуацијата во делови од југозападна Бугарија остана критична во понеделникот, два дена откако надојдената река Струма го оштети Е79, главниот пат што води до соседна Грција. Е79 се очекува да остане затворен околу две недели.
Спасувачите сé уште трагаат по еден возач на камион, кој исчезна заедно со својот камион во дивите речни води изминатиот викенд. Друг потенцијално фатален инцидент имаше среќен крај доцна во неделата, кога спасувачите спасија четворица возрасни и тројца тинејџери, кои два дена беа заробени во пештера во западна Бугарија. 
