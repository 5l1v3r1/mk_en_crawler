16/03/2011
СТРАЗБУР, Франција -- Комитетот за спречување тортура и нечовечки или деградирачки третман или казнување, на Советот на Европа, во вторникот (15-ти март) ја критикуваше Грција за, како што го опиша, „неприфатливиот“ третман на нелегалните имигранти, предупредувајќи за влошените услови во полициските станици и затворите. Комитетот рече дека атинските власти ги игнорирале препораките што им биле дадени за подобрување на ситуацијата, додека истовремено „континуирано потврдувале дека се преземаат дејства за подобрување на ситуацијата“. 
Исто така во средата, властите во Атина објавија дека ги пронашле телата на уште двајца млади Бангладежани, кои се обидувале да избегаат од бродот што ги евакуирал од Либија. Инцидентот, во близина на островот Крит, се случи претходно овој месец. Четири тела беа откриени во вторникот, а три други беа пронајдени набргу откако групата од 49 имигранти го напушти бродот користејќи јаже за да влезе во водата, што поттикна шпекулации дека тие не сакале да се вратат во Бангладеш. Две лица се сé уште исчезнати. Останатите од групата успеаја да испливаат до брегот. (Катимерини - 16/03/11; Tа Неа, Нафтемборики, То Вима, АНА-МПА, веб-страница на Советот на Европа - 15/03/11)
