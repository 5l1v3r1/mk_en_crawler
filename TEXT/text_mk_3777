24/10/2007
Од Мањола Хала за Southeast European Times во Тирана – 24/10/07 
Претходно овој месец, водачот на Социјалистичката партија на Албанија (СПА) Еди Рама се состана со официјалните претставници во Брисел, во обид за унапредување на поддршката за ратификување на Договорот за стабилизација и асоцијација на земјата со ЕУ. Тој, исто така, ја промовираше својата фондација „Ќемал Стафа“ (ЌСФ), која беше формирана на крајот од септември. 
Фондацијата има за цел зголемување на учеството на јавноста во политичкиот процес -- со што ќе се постигне доближување до западните практики и ќе се помогне во консолидирањето на демократијата во Албанија.
Нејзиното формирање ја рефлектира заложбата на Рама за доближување на неговата партија до нејзината база. СПА се соочува со внатрешен проблем и Рама се обидува да возврати на обидите на неговиот претходник, поранешниот премиер Фатос Нано, за стекнување контрола. Формирањето на ЌСФ беше одговор на новата иницијатива на Нано, Движењето за солидарност, кое беше основано само неколку дена претходно.
Именувано по основачкиот член на Албанската комунистичка партија и водач на нејзиниот младински огранок, Ќемал Стафа, ЌСФ ќе обезбеди платформа за информирање и истражување на социјалната демократија.
„Ќемал Стафа донесе во едни тешки времиња дух на слобода, реформи и модернизација, рефлектирајќи ги вредностите кои й се потребни на денешнава политика“, рече претседателот на основачкиот одбор Саимир Тахири. „Од овие причина ние одлучивме да ја именуваме фондацијата по него.“ 
Според Тахири, ЌСФ ќе биде мост помеѓу партијата и граѓаните. „Слични политички структури на левите политички партии во Европа послужија како пример“, рече тој.
Фондацијата ќе има и советнички одбор кој ќе го сочинуваат сегашни и поранешни политички претставници. Поранешниот албански претседател Реџеп Мејдани ќе биде претседател на одборот. 
ЌСФ ќе организира проекти, програми и ќе ги води алтернативите во соработка со граѓаните и независните експерти. Анкетите и истражувањата за мерење на ефикасноста на СПА, аналитичките студии и научните студии за збогатување на политиката и водечките ставови ќе бидат помеѓу нејзините активности.
Фондацијата, исто така, планира да помогне во модернизацијата на СПА консолидирајќи ги комуникациските канали со граѓаните и интересните групи. Според Тахири, таа ќе работи на збогатување на административните и политичките капацитети на партијата. 
„Ние ќе лобираме формирањето вакви фондации во другите партии ... да биде финансирано од државата. Ние, исто така, работиме на добивањето финансии од нашите партнери“, рече претседателот на фондацијата. 
И покрај блиските врски со социјалистите, ЌСФ е независна структура и нејзината мисија е да помогне во зајакнувањето на учеството на граѓаните воопшто. „Ова е едноставно политичка фондација -- а не политичка група -- каде што секој Албанец може да се најде себеси преку учество и вклученост“, рече Тахири.
