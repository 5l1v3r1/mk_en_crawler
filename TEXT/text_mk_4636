12/03/2009
Од Јусуф Рамадановиќ за Southeast European Times во Сараево – 12/03/09
Мила Јанковиќ, 17-годишно девојче, неодамна се сретна со својот биолошки тактко, Мухамед Бечировиќ. Мила била одвоена од нејзиното семејство за време на босанскиот конфликт, пред повеќе од 16 години, кога имала само една година. Бечировиќ е државјанин на Босна и Херцеговина (БиХ), кој моментно работи во Германија. 
„Ова е првпат некој исчезнат од конфликтот во БиХ во периодот 1992-1995 година да биде најден жив“, рече Сафет Сахмановиќ, претставник на Црвениот крст на БиХ. 
Среќниот крај, толку невообичаен за конфликтот, се случи во мај 2008 година, по двегодишната потрага на Мила на своите биолошки родители. Со помош на социјалните работници во Белград и Сековици, село во Република Српска, како и Црвениот крст на БиХ, Мила успеа да се сретне со Бечировиќ. ДНК-тестовите што тој ги иницираше го докажаа неговото татковство. Сепак, останатите од семејството Бечировиќ, се исчезнати. 
Мила неодамна откри дека нејзиното вистинско име е Сенида. Таа сака законски да го смени своето име и повторно да биде Сенида Бечировиќ, но исто така сака и да го задржи името Мила, од почит кон своите посвоители. Во моментов нејзина главна преокупација е да организира средба меѓу нејзините посвоители и нејзиниот биолошки татко. 
„Тие сите сакаат да се сретнат, но јас сум загрижена како ќе тече средбата“, рече таа за Дневни аваз. Мила во моментов престојува кај роднини во Капарде, нејзиното родно село во близина на Калесија во источна БиХ. 
Непознат српски војник ја спасил во 1992 година од изгорената куќа во Капарде. Војникот го однел девојчето во домот за деца без родители во Власеница, кој бил под контрола на српските воени сили. Српскиот пар Јанковиќ ја посвоил и ја одгледал. 
Таа поминала 14 години со семејството Јанковиќ во белградската област Чукарица под името Мила Јанковиќ. Девојчето вели дека нејзините посвоители добро се грижеле за неа и дека й ја кажале вистината за нејзиното потекло. Пред две години таа била принудена да го напушти домот на семејството Јанковиќ и да оди во детското село во Нови Сад, каде што ја започнала потрагата по своите биолошки родители. 
Според една локална агенција, во БиХ има 17.000 исчезнати лица. Поголем дел од нивните семејства веќе немаат надеж дека некогаш ќе ги најдат.
