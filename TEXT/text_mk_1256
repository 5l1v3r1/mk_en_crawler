24/03/2009
 Tурскиот министер за надворешни работи, Али Бабаџан, и неговиот српски колега во посета на земјата, Вук Јеремиќ, во петокот (20-ти март) рече дека двете држави се решени да ги зајакнат билатералните односи и покрај нивното несогласување околу Косовo. „Нашите спротивставени позиции за Косово не треба да не спречат во зајакнувањето на нашето партнерство“, рече Бабаџан на заедничката прес-конференција со Јеремиќ по нивниот состанок во Анкара. Тој вети целосна поддршка на неговата земја за процесот на интеграција на Белград во ЕУ. Јеремиќ рече дека Србија и Турција се клучни држави за одржување на мирот и стабилноста на Балканот. Јеремиќ, исто така, се состана со претседателот Абдула Ѓул.
*** 
 Maкедонскиот министер за надворешни работи, Антонио Милошоски, во понеделникот (23-ти март) ја започна четиридневната посета на Литванија, Латвија и Естонија. За време на посетата Милошоски ќе се состане со локалните водачи, на разговори околу можностите за понатамошен развој на билатералните односи и продлабочување на соработката. Тој посебно ќе се фокусира на можностите за поддршка на кандидатурата на Македонија за влез во ЕУ и НАТО. Сегашната ситуација во Македонија, претседателските и локалните избори во државата и целокупната ситуација во Југоисточна Европа, исто така, ќе бидат на агендата. 
*** 
 Tурскиот претседател Абдула Ѓул в четврток (26-ти март) ќе отпатува за Брисел, на разговори за тоа како да се забрзаат преговорите за пристапување на Турција со ЕУ, соопштија владини извори во петокот. За време на неговата дводневна посета Ѓул се очекува да се состане со претседателот на Европската комисија Жозе Мануел Баросо. Ѓул ќе го придружува министерот за надворешни работи, Али Бабаџан, и новиот главен преговарач на Турција во ЕУ, Егемен Багис.
*** 
 Српскиот министер за надворешни работи, Вук Јеремиќ, се состана со грчкиот заменик-министер за надворешни работи, Милитиадес Варвицотис, кој се наоѓаше во тридневна официјална посета на Белград минатата недела. Двајцата дипломати разговараа за билатералните односи, ситуацијата на Балканот, напредокот на Србија кон членството во ЕУ и настаните во Косово.
*** 
Претседателот на албанскиот парламент Јозефина Топали се состана со чешкиот министер за надворешни работи, Карл Шварценберг, чија земја моментно претседава со ЕУ, на 17-ти март во Брисел. Тие ја потврдија кампањата на Албанија за кандидатски статус во ЕУ и либерализацијата на визниот режим за Албанија како главни приоритети на агендата на ЕУ и Албанија. Во Тирана на 17-ти март албанскиот министер за надворешни работи, Лулзим Баша, и чешкиот заменик-министер за надворешни работи, Томас Појар, се согласија да ги координираат напорите за поддршка на кандидатурата на Албанија за ЕУ. 
 (Разни извори 17/03/09-24/03/09)  
