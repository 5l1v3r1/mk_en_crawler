10/11/2010
Од Игор Јовановиќ за Southeast European Times во Белград -- 10/11/10 
Министерот за одбрана, Драган Шутановац, е познат по тоа дека се залага за најдобри можни односи со НАТО. Под водството на Шутановац, војската го укина задолжителниот воен рок и почна со формирање професионална армија -- тековен процес што се очекува да биде завршен за време на мандатот на Шутановац на функцијата.
 SETimes: Кои се најважните пазари за српската воена индустрија, и какви се приходите и плановите на индустријата за иднината? 
 Драган Шутановац: Србија е најголем извозник на оружје и воена опрема во Југоисточна Европа. Пред неколку години ние се соочивме со тешкотии при маркетингот на нашите производи. Но, денес проблемот е дека побарувачката надминува одредени капацитети на фабриките. Во Министерството [за одбрана] и пошироко во владата, ние разговараме околу начините на кои ќе им се помогне на тие фабрики да го прошират капацитетот и да произведуваат според побарувачката. 
Србија денес продава производи на најразлични земји, од Малезија до Канада. Моментно го извезува целото свое производство, од кое дел оди за САД, особено ловечка муниција и спортска муниција. 
 SETimes: Србија го укинува задолжителниот воен рок. Колку војници ќе служат во професионалните армиски сили, и како ќе можат да ги исполнат безбедносните потреби на земјата?
 Шутановац: Големата реформа на одбранбениот систем ќе заврши на почетокот од следната година и Србија ќе има армија од скоро 36.000 припадници, кои ќе ги исполнуваат највисоките професионални стандарди. Според структурата, големината и нивото на обука -- делумно и опремата -- српската војска ќе биде една од помодерните во регионот. Нашата армија нашироко се смета за фактор на стабилноста, не само на Балканот. Системот на одбраната брзо станува модерен -- мотор што ги предводи реформите во Србија и го забрзува нејзиниот пат кон ЕУ. 
 SETimes: Што е за вас најголем безбедносен предизвик за Србија?
 Шутановац: Најголеми предизвици се т.н. асиметрички закани -- организираниот криминал, нелегалната имиграција, шверцот со дрога и сите видови екстремизам. Постојат бројни причини зошто тие се развиваат, од кои првата е безбедносното опкружување, сиромаштијата и ниското ниво на образование. 
 SETimes: Во кои меѓународни воени мисии српските војници учествуваат и дали се планираат други? Кое е вашето мислење за учеството на српските војници во мисиите на НАТО, како што е онаа во Авганистан? 
 Шутановац: Српската армија мора да биде подготвена за учество во сите мировни мисии низ целиот свет. Задачата на Министерството за одбрана е да има армија што ќе биде опремена и обучена за исполнување на законските обврски за заштита на интересите на српските граѓани, без оглед каде во светот може да бидат загрозени. 
 SETimes: Како ја оценувате соработката на Србија со НАТО преку програмата Партнерство за мир и ќе отвори ли Србија своја мисија во НАТО? 
 Шутановац: Србија сé уште не ги користи целосно своите капацитети понудени со програмата Партнерство за мир. Шефот на воениот дел од мисијата неодамна отиде во Брисел со двајца други офицери да работи на отворање канцеларија. Голем број земји што се членки на НАТО и Партнерството за мир понудија помош за отворање на канцеларијата што е можно поскоро.
