27/06/2011
Мирјана Бошковиќ за Southeast European Times во Подгорица -- 27.06.11
Владејачката коалиција во Црна Гора составена од доминантната Демократска партија на социјалистите (ДПС) и Социјалдемократската партија (СДП) можеби практично се распадна, но двете партии велат дека тоа нема да ја загрози нивната способност да владеат на државно ниво до следните парламентарни избори.
Заменувањето на актуелниот градоначалник на Подгорица Миомир Мугоша е меѓу неколкуте клучни прашања кои ги разнишаа односите меѓу двете партии за време на нивното долго заедничко водење на Црна Гора.
Друго е прашањето за сопственоста на компанијата за електрична енергија Електродистрибуција. 
„Пристапот кон приватизацијата на еден ваков важен економски сегмент како што е Електростопанство од страна на владејачката (ДПС) партија е неверојатно катастрофален“, рече аналитичарот Светозар Јовичевиќ. 
И покрај нејзината флексибилност, СДП не може да премине преку проблемот поврзан со Електродистрибуција без влошување на односите, објасни Јовичевиќ, но не ја отфрли можноста да се најде начин ДПС да се повлече и да ги спроведе своите цели на друг начин. 
Претседателот на СДП Ранко Кривокапиќ првично го зголеми влогот со тоа што побара од владата, полицијата и обвинителството да преземат мерки против обидите на ДПС да „ја приспособи волјата на народот“ во однос на градоначалничкото место на Подгорица, пред објавувањето на можноста за распад на коалицијата на државно ниво.
Премиерот Игор Лукшиќ, член на ДПС, не сакаше да одговори дали владата треба да реагира, велејќи дека не гледа стратешки проблем кој влијае врз функционирањето на коалицијата. 
Кривокапиќ во неколку наврати изјави дека активностите на ДПС да го наметнат Мугоша за градоначалник на Подгорица ја уништува легитимноста на демократските избори, а оттука и основите на европската интеграција на Црна Гора. 
Меѓутоа, професорот Ѓорѓе Блажиќ тврди дека тврдењата на СДП се неумесни, имајќи го во предвид уставот на земјата. 
„Ние немаме изборен систем во кој граѓаните ги избираат нивните претставници. Граѓаните избираат политички партии што го сочинуваат парламентот и тие имаат легитимитет на изборите. Не можете да го повредите легитимитетот кога не го поседувате“, изјави Блажиќ за SETimes. 
Аналитичарите тврдат дека постојат понеодложни прашања кои ја тераат ДПС да дејствува самостојно во очекуваните предвремени парламентарни избори. Главната причина е целосно да управува со монополите над црногорските природни и економски ресурси кои ДПС ги стекна за време на своето владеење, изјави за SETimes професорот Филип Ковачевиќ. 
ДПС сака богато да профитира од нивната продажба, како и да ги наполни џебовите на магнатите - финансиски поддржувачи -- кои се поврзани со партијата, а некои од нив се дури и роднини или пријатели, рече тој.
„НА ДПС и е потребна апсолутна власт за да ги протурка ваквите проекти ... кои се на штета на јавниот интерес на граѓаните на Црна Гора“, додаде Ковачевиќ. 
Некои од овие проекти вклучуваат поплавување на реките Морача и Тара со цел да ги подготви за непланирана изградба на хидроцентрали или изградба на кабелски електрични линии преку националните паркови.
Иако СДП соопшти дека постои јасно сомневање за корупција барем за проблемот со градоначалникот на Подгорица, професорот Блажиќ ја критикуваше СДП дека бистри политика наместо да се справува со корупцијата што ја разјадува земјата. 
„Не им паѓа на памет да се занимаваат со суштинските проблеми со корупцијата во оваа земја и да започнат да се справуваат со неа на соодветен начин и од вистинското место -- односно, од врвот до дното“, изјави Блажиќ. 
