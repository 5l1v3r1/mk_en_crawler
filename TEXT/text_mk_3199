04/10/2006
(Ројтерс, ДПА, Хелсингин сеномат, SEE Security Monitor - 03/10/06; AП, АФП, Ројтерс, ДПА, Дојче веле, Еурактив, финско претседателство на ЕУ - 02/10/06)
Дводневниот неформален состанок на министрите за одбрана на ЕУ заврши во северното финско одморалиште Леви во вторникот (3-ти октомври). Фокусот беше ставен на цивилната воена координација, способностите и операциите на блокот за справување со кризи. 
Помеѓу специфичните прашања за кои беше разговарано беше и предлогот за распоредување на полициската мисија на ЕУ во Косово и евентуалната трансформација на тековната операција на Унијата во Босна и Херцеговина (БиХ).
Франција предложи испраќање на полициска мисија од 1000 припадници во Косово, по решавањето на статусот на покраината, објави Ројтерс, наведувајќи неименуван официјален претставник на ЕУ. Силите, кои ќе ги заменат сегашните полициски сили на ОН таму, ќе вклучуваат членови на европската жандармерија од шест нации воспоставена претходно оваа година, како и судии и други претставници за спроведување на законот. 
„Тоа ќе биде голема мисија“, Ројтерс го цитираше претставникот. „Тие ќе бидат вооружени и ќе имаат овластување за апсење.“ 
Сé уште дел од Србија, Косово е под администрација на ОН од крајот на конфликтот во покраината во периодот 1998-1999 година. Директните разговори предводени од ОН помеѓу Белград и Приштина започнаа во февруари, но двете страни и понатаму остануваат со дијаметрално спротивставени позиции, како и на почетокот од преговорите. 
Ако разговорите и понатаму не дадат спогодбено решение, решавањето на прашањето на Косово ќе зависи од Советот за безбедност на ОН. Специјалниот претставник на ОН за процесот на решавање на статусот, поранешниот фински претседател Марти Ахтисари, треба да предложи решение и се очекува да го стори тоа до ноември. 
Ахтисари ги информираше министрите за одбрана на ЕУ за преговорите доцна во понеделникот. 
За време на нивниот состанок во Леви, министрите за одбрана разговараа и за иднината на операцијата на блокот во БиХ, изразувајќи пофалби за земјата за нејзините успешни општи избори во неделата. Измените, кои наводно се разгледуваат за силите предводени од ЕУ, кои ги заменија силите на НАТО, СФОР, во 2004 година, вклучуваат нивно намалување на околу 1.500 војници. Истите моментно бројат 6.000 војници. 
Покрај тоа, фокусот на операцијата, најверојатно, ќе биде свртен на цивилните прашања, како што се полициските активности. 
„Веќе има прилично силен цивилен елемент во операциите на ЕУ таму, така што тоа нема да биде премногу компликувано“, рече портпаролот на финското Министерство за одбрана, Јирки Ливонен, во понеделникот. 
Со состанокот во Леви претседаваше финскиот министер за одбрана, Сепо Каариаинен, чија земја моментно претседава со ЕУ. На истиот присуствуваше шефот за безбедност на Унијата, Хавиер Солана, како и генералниот секретар на НАТО, Јап де Хоп Шефер.
