25/05/2005
(Ројтерс, ББС -- 19/05/05; Balkananalysis.com -- 16/05/05)
Главниот обвинител, Карла дел Понте, минатата недела рече дека очекува наскоро повторно да започнат напори на Хрватска за фаќање на Анте Готовина, пензионираниот генерал во бегство, што ќе овозможи отворање на разговори за пристап на ЕУ со оваа балканска земја. 
„Го очекуваме Готовина во Хаг. Многу брзо, се надевам. Премиерот [Иво] Санадер обезбеди план за лоцирање на Готовина и за уништување на мрежата што го поддржува, така што очекуваме резултати од овој план наскоро“, им рече Дел Понте на новинарите во седиштето на ОБСЕ во Виена во четвртокот (19-ти мај). 
Таа мислеше на новиот акционен план објавен претходно овој месец од страна на Санадер, кој изрази уверување дека разговорите за влез во ЕУ ќе започнат во јуни. Првично закажани за март, преговорите беа одложени поради тоа што Хрватска не го изведе Готовина пред лицето на правдата. 
Тој е еден од главните тројца обвинети бегалци што ги бара Трибуналот на ОН во Хаг за воени злосторства. Обвинението на ОН против Готовина од 2001 година се темели на обвиненијата во врска со неговата наводна улога во злосторствата извршени за време на офанзивата на хрватската армија во 1995 година против српските сепаратисти во областа Краина. 
Властите во Загреб тврдат дека не знаат каде тој се наоѓа и дека можно е тој воопшто да не е во Хрватска. Но, Дел Понте инсистира на тоа дека Готовина е на дофат на хрватските власти и дека има „доброорганизирана мрежа на поддршка, и во самите државни структури“.
Дел Понте изјави дека во четвртокот им изјавила на амбасадорите на ОБСЕ во Тирана дека хрватските власти ја сигнализирале својата подготвеност за преземање конкретни дејства. „Ако сега премиерот сака, како што се чини, да ја уништи оваа мрежа, ние ќе можеме многу брзо да ја имаме местоположбата на [Готовина]“, рече таа. 
Готовина служеше во Француската легија на странци во 1970-тите и поседува француски пасош, но Дел Понте рече дека нема знак оти тој го искористил. Ниту, пак, рече таа, постои доказ дека го употребил неодамна откриениот фалсификуван хрватски пасош. Ова укажува на тоа дека тој сé уште се наоѓа во земјата, додаде дел Понте.
Таа потврди дека генерал Филипе Рондот, од француската разузнавачка служба, е ангажиран во потрагата по Готовина. 
Таа, исто така, ја отфрли можноста судскиот процес против Готовина да й биде предаден на Хрватска. 
Изразувајќи оптимизам во врска со изгледите за негово апсење, Дел Понте истовремено предупреди дека Загреб мора да го исполни своето ветување и да покаже резултати до 13-ти јуни. Во спротивно, рече таа, ќе мора да се информира Советот за безбедност на ОН дека бегалецот сé уште се наоѓа на дофат на властите и дека владата сé уште не соработува целосно со Трибуналот. 
Десет лица обвинети од страна на Трибуналот на ОН за воени злосторства за поранешна Југославија и понатаму се наоѓаат на слобода, меѓу кои и Готовина, воениот водач на босанските Срби, Радован Караџиќ, и неговиот воен шеф, Ратко Младиќ. 
„Причината што тие се сé уште на слобода е мошне едноставна“, рече Дел Понте. „Релевантните власти не вложуваат доволно напори за да ги лоцираат и уапсат.“
