15/09/2009
Германија ја поддржува кандидатурата на Maкедонија за членство, рече македонскиот претседател Ѓорге Иванов по состанокот со својот германски колега, Хорст Келер, во понеделникот (14-ти септември) во Берлин. Келер изрази оптимизам дека Македонија ќе биде позитивно оценета од страна на Европската комисија (ЕК) и ќе добие датум за почеток на разговорите за пристапување во ЕУ. Иванов рече дека неговата земја се очекува да добие позитивна оценка од ЕК оваа есен и очекува визите за македонските граѓани да бидат укинати до почетокот на следната година.
*** 
 Црна Гора и САД потпишаа договор за соработка во врска со неширењето оружје за масовно уништување во петокот (11-ти септември) во Подгорица. Документот беше потпишан од министерот за внатрешни работи, Иван Брајовиќ, и американскиот амбасадор во Подгорица, Родерик Мурк. Двете страни, исто така, се согласија да преземат чекори за зајакнување на одбранбените и воените односи. 
*** 
 Tурција е подготвена да биде домаќин на нуклеарните разговори помеѓу Иран и петте постојани членки на Советот за безбедност на ОН -- Велика Британија, Кина, Франција, Русија и САД -- плус Германија, рече министерот за надворешни работи, Ахмет Давутоглу, во неделата (13-ти септември) за време на посетата на Техеран. За време на својата дводневна посета, Давутоглу се состана со иранскиот министер за надворешни работи, Манучехр Мотаки, претседателот Махмуд Ахмадинеџад, секретарот на Врховниот национален совет за безбедност Саед Џалили и други високи претставници. Разговорите се фокусираа на енергетската соработка и зајакнувањето на односите. 
*** 
 Aлбанијa има долг пат пред себе додека ги достигне стандардите неопходни за либерализација на својот визен режим со ЕУ, рече италијанскиот министер за внатрешни работи, Роберто Марони, во четвртокот (10-ти септември). Говорејќи во Брдо, Словенија, каде што присуствуваше на конференцијата за илегалната имиграција, организираниот криминал, тероризмот и корупцијата. Марони рече дека Италија е подготвена да й помогне на Албанија да ги достигне овие стандарди до јануари 2010 година. 
*** 
 Српскиот премиер Мирко Цветковиќ во средата (9-ти септември) му се заблагодари на својот фински колега, Мати Ванханен, за поддршката на Фондот на процесот на интеграција на Србија во ЕУ. За време на состанокот во Хелсинки, тие се согладија дека билатералната економска соработка може да се зајакне. Цветковиќ, исто така, се состана со финскиот претседател Тарја Халонен. 
*** 
 Српскиот министер за надворешни работи, Вук Јеремиќ, во средата (9-ти септември) рече дека добил поддршка од Малта за кандидатурата на Србија за ЕУ и за укинувањето на визите за српските граѓани. Јеремиќ оствари разговори со својот малтешки колега Тонио Борг во Валета. На крајот од посетата беше потпишан Договор за избегнување на двојното оданочување. Борг рече дека документот дава можност Малта и Србија да ја зголемат својата трговија. 
*** 
Израелскиот министер за надворешни работи, Авгдор Либерман, во вторникот (15-ти септември) ја започна балканската турнеја, која ги вклучува Хрватска, Србија и Црна Гoра. Во вторник тој ќе се состане во Загреб со претседателот Стипе Месиќ, премиерката Јадранка Косор и министерот за надворешни работи, Гордан Јандроковиќ. Либерман в среда ќе отпатува за Белград, на разговори со властите таму. Неговата балканска турнеја завршува со посета на Црна Гора. Во изјавата пред посетата тој рече дека турнејата има за цел развивање нови правци за израелската надворешна политика, зајакнување на билатералните односи и јакнење на економските врски. 
 (Разни извори -- 08/09/09-15/09/09) 
