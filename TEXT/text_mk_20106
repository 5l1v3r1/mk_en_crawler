16/09/2007
БЕЛГРАД, Србија -- Саша Караџиќ, синот на воениот водач на Република Српска, Радован Караџиќ, доби забрана за влез во Србија за период од една година и му беше наредено да плати казна од 375 евра, објави шефот на српскиот национален совет за врски со Трибуналот на ОН за воени злосторства, Расим Љајиќ, во саботата (15-ти септември). Саша Караџиќ беше повикан на сослушување во петокот. Полицијата тогаш откри дека тој користел лажни документи што го идентификуваат како српски државјанин. 
Во другите вести, снимката објавена на „ЈуТјуб“ го побива сведочењето на еден генерал од босанските Срби, дека тој немал надлежност над исламските борци кои извршија злосторства над Хрватите и Србите за време на конфликтот во периодот 1992-1995 година. На снимката генерал Расим Делиќ, наводно, им се обраќа на муџахединските борци непосредно пред нивното заминување на крајот од 1995 или почетокот од 1996 година. „Никогаш не сум криел дека оваа единица постои, дека е единица на босанската армија, дека е под контрола на босанската армија и е дел од нејзиниот команден синџир“, вели гласот на снимката. Ако се покаже дека е оригинална, истата може да се толкува како директно признание дека исламските борци служеле како единица на армијата на босанските муслимани. (Бета, АП, Макфакс, РТРС - 15/09/07; Ројтерс, Танјуг, АФП - 14/09/07)
