15/10/2007
САРАЕВО, Босна и Херцеговина -- Канцеларијата на високиот претставник (ОХР) изминатиот викенд објави дека високиот претставник Мирослав Лајчак повеќе нема да се посветува на прашањето на полициските реформи и ќе го остави во рацете на локалните политичари. „Сите крајни рокови поминаа и ние нема да поставуваме нови крајни рокови“, рече портпаролот на Лајчак, Фране Мароевиќ. Тој, сепак, го пофали последниот предлог, што го подготвија водачот на ХДЗ, Драгач Човиќ, и водачот на ХДЗ 1990, Божо Љубиќ, нарекувајќи го „одговорен и искрен обид за постигнување компромис“. Процесот се одолговлекува две години.
Соочени со заканата од санкции против политичарите и партиите, премиерот на Република Српска Милорад Додик и бошњачкиот член на претседателството на БиХ Харис Силајџиќ се состанаа во неделата (13-ти октомври) во Бања Лука. Тие се согласија на активна соработка за брзо усвојување и спроведување на реформите поврзани со ЕУ. Сепак, никој не ги спомена конкретно полициските реформи.
На прес-конференцијата од неделата, Сулејман Тихиќ, претседателот на најголемата партија во Федерацијата на БиХ, рече дека се надева оти ЕУ ќе препознае кој е одговорен за неуспехот на процесот на полициските реформи. Тој, исто така, посочи дека прашањето би можело да биде решено со измена на уставот на БиХ. (Независне новине, Дневни аваз -15/10/07; Независне новине, Дневни аваз, РТРС, Фена - 14/10/07; РТРС, Фена - 13/10/07)
