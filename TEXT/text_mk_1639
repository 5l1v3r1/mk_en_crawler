02/04/2010
Агенцијата за финансиски рејтинг Мудис инвесторс сервис во средата (31-ви март) објави дека деградирала пет грчки банки поради лошите економски изгледи на земјата. Рејтингот на Националната банка на Грција беше деградиран од А1 на А2, ЕФП Еуробанк, Алфа банк и Емпорики беа деградирани на А3/Прајм-2 од А2/Прајм-1, и Пирејската банка беше деградирана на Баа1-Прајм-2 од А2/Прајм-1. Агенцијата ги задржа негативните изгледи за рејтинзите на сите пет банки.
*** 
Шарлот Руге, шефица на канцеларијата на ЕБРД во Загреб, во вторникот (30-ти март) објави дека меѓународната банка инвестирала околу 245 милиони евра во Хрватска и планира да инвестира приближно иста сума оваа година како дел од инвестициската стратегија за периодот 2010-2013 година. Клучно области ќе бидат туризмот, поддршката на проширувањето на регионалната трговија и подобрувањето на конкурентноста на локалните претпријатија. Покрај ова, поголем акцент ќе биде ставен на инвестициите во обновливата енергија и подобрувањето на енергетската ефикасност како во јавниот, така и во приватниот сектор.
*** 
Црногорскиот министер за финансии, Игор Лукшиќ, во средата (31-ви март) рече дека Подгорица ќе одлучи за можен ангажман со ММФ во април. Тој додаде дека земјата треба најпрво да хармонизира пакет закони кои се однесуваат на банкарскиот сектор. Мисијата на ММФ ја посети земјата во февруари. 
*** 
Претставништвото на ЕБРД во Босна и Херцеговинa (БиХ) и Министерството за финансии, во средата (31-ви март) потпишаа договор, за 25 милиони евра државно загарантиран заем за Сараевскиот меѓународен аеродром. Со заемот ќе се финансира додатокот на патничкиот терминал, заедно со модернизацијата и проширувањето на пистата и просторот за стоење на авионите. Инвестициите се потребни за задоволување на зголемениот обем на патници.
*** 
Парламентот во вторникот (30-ти март) усвои закон во врска со развојот на јужна Aлбанија. Проектот од 11 милиони евра се очекува да го зголеми регионалниот дотур на енергија, кој го попречува развојот на туризмот.
*** 
Романската Централна банка во понеделникот (29-ти март) ја намали својата стандардна каматна стапка за 50 основни поени, на рекордно ниски 6,5 отсто. Ова е трето последователно кратење на стапката од почетокот на годинава.
*** 
Maкедонците и понатаму претпочитаат готовинско плаќање, и покрај сé поголемата популарност на платежните картички. Според податоците на Државниот завод за статистика, готовинските плаќања изнесувале 90,7 отсто од сите платежни трансакции во 2009 година. 
(Разни извори -- 26/03/10-02/04/10) 
