24/11/2008
Од Наташа Радиќ за Southeast European Times во Загреб – 24/11/08
Загребскиот меѓународен саем на книгата и наставните помагала, Интерлибер, оваа година повторно ги собра авторите и љубителите на книгата од 12-ти до 16-ти ноември. Министерството за култура е спонзор на саемот, кој добива меѓународно признание со учеството на околу 300 хрватски и странски издавачки куќи. Некои книги може да се купат на попуст, за цена од едно евро.
Интерлибер ужива голем успех. Минатата година повеќе од 80.000 посетители присуствуваа на саемот, користејќи го бесплатниот влез. Големата посетеност на Интерлибер и другите саеми на книгата во земјата ја одразува обновената љубов кон книгата помеѓу читателите и авторите. Според Катја Ковачиќ, генерален директор на Интерлибер 2008, минатата година Хрватска објави повеќе од 7.000 нови книги.
Издавачи од Австрија, Белгија, Босна и Херцеговина, Црна Гора, Иран, Израел, Германија, Полска, САД, Србија, Шпанија и Велика Британија присуствуваа на саемот. 
Оваа година првото хрватско издание на политичкиот бестселер на Миша Глени MекМафија беше ѕвезда на саемот. Глени, поранешен воен дописник на ББС за Југоисточна Европа, исто така, е автор на книгата Падот на Југославијa. Хрватските издавачи го поканија Глени на саемот, каде што тој се состана со читателите и <i>новинарите и разговараше за MекМафијa, која зборува за организираниот криминал кој ги напаѓа земјите во транзиција. 
„Саемот претставува одлична прилика за општата јавност да дознае за најновите изданија и да се запознае со новите светски познати писатели. Ова уште повеќе ја зголемува вредноста на Интерлибер како културен настан“, рече хрватскиот министер за култура Божо Бискупиќ, кој официјално го отвори Интерлибер.
Сепак, оваа година, Интерлибер не можеше да одбегне меѓународен скандал. Иранската делегација го вклучи и озлогласеното дело од 1920 година на Хенри Форд, Меѓународен Евреин, во својот додаток на книги. Набљудувачите генерално ја сметаат истата за провокативен антисемитски памфлет. 
Иако организаторите на Саемот на книгата во Франкфурт не ја отстранија книгата од настанот, тврдејќи дека немаат надлежност за тоа, администрацијата на Интерлибер 2008 побара нејзино итно отстранување. Иранците го сторија тоа. 
