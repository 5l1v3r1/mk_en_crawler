24/01/2006
Од Антонела Архин за Southeast European Times – 24/01/06
Состанокот помеѓу папата Бенедикт Шеснаесетти и црногорскиот претседател Филип Вујановиќ со високи протоколарни почести се одржа на 16-ти јануари. Истиот претставува историски настан за оваа балканска република, бидејќи Вујановиќ е првиот црногорски претседател кој го посетил Ватикан. 
Според соопштението што го објави Вујановиќ, папата му рекол дека Ватикан ја разбира потребата на црногорските граѓани за враќање на својата државност и дека го поддржува ставот на ЕУ и на меѓународната заедница во врска со планираниот референдум за независност. Светата Столица е подготвена да го признае демократскиот исход од референдумот, рекол Бенедикт. 
Вујановиќ го информирал за ситуацијата во републиката пред референдумот, изразувајќи надеж дека истиот ќе доведе до договор помеѓу администрацијата и опозицијата во демократски услови. 
Исто така, било разговарано и за односите помеѓу православните и римокатоличките христијани во Црна Гора. Вујановиќ рекол дека тие се „извонредни“ и го поканил папата да ја посети републиката за да ја види од прва рака нејзината богата култура и верска толеранција. 
Во својата 20-минутна посета Вујановиќ, исто така, му подарил и копија од договорот што црногорскиот принц Никола го потпишал со Ватикан во 1886 година, за време на понтификатот на Лео Тринаесетти. Црна Гора е првата земја со доминантно православно население што потпиша ваков пакт со Светата Столица, рекол Вујановиќ, додавајќи дека документот претставувал пример за потпишување на договори и со другите земји од православниот свет.
Вујановиќ, исто така, се состана и со државниот секретар на Ватикан, кардиналот Анџело Содано, со кого разговараше за црногорските и верските прашања. Исто така, агендата на претседателот за време на посетата на Рим вклучуваше и состанок со главатарот на Малтешкиот ред, фра Ендру Берти. 
