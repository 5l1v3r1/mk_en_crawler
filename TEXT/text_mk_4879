27/01/2010
(Блиц, Емпортал, Софија ечо - 27/01/10; Ројтерс, Блумберг, ДПА, Бета, Б92, Радио Србија, шпанско претседателство на ЕУ - 26/01/10)
Шпанија, актуелен претседавач на ЕУ, ќе се заложи за брза одлука за апликацијата на Србија за членство во блокот од 27 држави, рече во вторникот (26-ти јануари) во Брисел шпанскиот министер за надворешни работи, Мигуел Ангел Моратинос. 
„Што побрзо, тоа подобро“, рече Моратинос на прес-конференцијата по разговорите со српскиот министер за надворешни работи Вук Јеремиќ. Шпанија е една од петте членки на ЕУ кои не ја признаа независноста на Косово откако земјата се отцепи од Србија во 2008 година.
Дијалогот Моратинос-Јеремиќ беше прв состанок на министерско ниво помеѓу ЕУ и Србија откако оваа балканска држава ја поднесе својата официјална апликација на 22-ри декември. 
„Разговаравме за конструктивната улога што Србија може да ја одигра во Западен Балкан и како можеме да работиме заедно на практичен начин во поглед на Косово“, рече Моратинос. 
Според правилата на ЕУ, членките мора да побараат од Европската комисија (ЕК) да изготви мислење за способноста на Србија да ги исполни условите за влез. Позитивната оценка ќе помогне да се отвори патот за нејзино вклучување како официјална кандидатка за ЕУ. Земји-кандидатки сега се Хрватска, Македонија и Турција.
Комесарот за проширување на ЕУ во заминување, Оли Рен, кој, исто така, учествуваше на состанокот во вторникот, рече дека ЕК е подготвена да почне со подготвувањето на проценка веднаш штом Министерскиот совет на ЕУ ќе го побара тоа.
Пристапувањето во ЕУ останува приоритет за Белград. Јеремиќ рече дека неговата влада ќе работи со шпанското претседателство на ЕУ, новиот тим на ЕК и со шефот за надворешна политика на ЕУ, Кетрин Ештон, „на тоа 2010 година да биде уште една успешна година за Србија“.
Во текот на минатата година имаше неколку важни остварувања во процесот на интеграција на Србија во ЕУ, вклучително и безвизното патување во поголем дел на Европа и донесувањето на привремениот трговски договор со блокот.
Целосната соработка со Меѓународниот кривичен трибунал за поранешна Југославија (МКТЈ) -- вклучително и апсењето на осомничените за воени злосторства кои ги бараше судот со седиште во Хаг -- претставува клучен услов кој сите кандидатки за ЕУ од Балканот мора да го исполнат. Јеремиќ ја увери ЕУ дека Србија останува целосно посветена на овој услов. 
Белград е под притисок да ги предаде двајцата преостанати бегалци -- поранешниот воен командант на босанските Срби Ратко Младиќ и воениот политички водач на српските Хрвати Горан Хаџиќ. ОН веруваат дека двајцата се кријат во Србија. 
На почетокот од декември, главниот обвинител на ОН, Серж Брамерц, рече дека Србија ја подобри соработката со Хашкиот трибунал и постигна „задоволителни“ напори за фаќање на бегалците. Ова доведе до одмрзнување на привремениот трговски договор на Белград со ЕУ. Српската спогодба за стабилизација и асоцијација (ССА) -- дел од трговскиот договор -- останува блокиран, бидејќи некои земји-членки, особено Холандија, инсистираат на тоа најпрво да биде фатен Младиќ. 
Според белградскиот весник Блиц, на Јеремиќ во вторникот му било кажано дека мала е веројатноста Министерскиот совет на ЕУ да ја разгледа апликацијата на Србија за членство -- заедно со усвојувањето на ССА -- пред јуни, ако бегалците останат на слобода. 
Цитирајќи дипломатски извори, весникот објави и дека холандските и белгиските официјални претставници инсистираат на тоа блокот да ја почека следната проценка на Брамерц пред да ја стави кандидатурата на Србија на агендата на Советот.
