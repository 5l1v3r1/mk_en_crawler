25/01/2013
Светла Димитрова за Southeast European Times во Софија -- 25.01.13
Бугарија стана најновата држава во регионот што се соочува со казна поради екстремистичко однесување на своите фудбалски навивачи за време на меѓународен натпревар.
Претходно овој месец ФИФА, светската фудбалска организација со седиште во Цирих, одлучи дека репрезентацијата на државата ќе мора да го игра својот следен домашен натпревар од прелиминарните натпревари за Светскиот куп во Бразил следната година на празен стадион. Покрај тоа, Фифа определи казна во висина од 28.250 евра за Бугарскиот фудбалски сојуз.
Санкциите беа поттикнати од инцидентите за време на квалификацискиот натпревар на оваа балканска држава против Данска на Националниот стадион Васил Левски во Софија на 12-ти октомври, кој заврши нерешено, 1:1. За време на натпреварот Данецот Патрик Мтилига беше предмет на „растистички навреди ... “ од страна на група локални навивачи, вели ФИФА.
Оваа појава не е невообичаена во регионот.
На 19-ти јуни европското фудбалско тело УЕФА определи парична казна во висина од 80.000 евра за Хрватската фудбалска федерација за прекршок поврзан со публиката, за време на натпреварот на земјата во Групата Ц од ЕУРО 2012 против Италија во Познан, Полска. Санкцијата уследи по фрлањето огномети на теренот, како и расистичките извици и симболи против италијанскиот напаѓач Марио Балотели за време на натпреварот. 
Шест месеци подоцна Контролното и дисциплинско тело на УЕФА определи казна од 80.000 евра за Фудбалската асоцијација на Србија и ѝ нареди на репрезентацијата на земјата на младинци под 21 година, да го одиграат својот следен домашен натпревар зад затворени врати. Санкциите произлегоа од плејофот на Европскиот шампионат за помлади од 21 година на УЕФА 2013, меѓу Србија и Англија во Крушевац на 16-ти октомври.
Натпреварот беше нарушен со голем број инциденти, вклучително и расистички навреди на Англичанецот Дени Рос и другите црни играчи, како и насилство што, исто така, водеше до суспендирање на четворицата српски играчи за два до четири натпревари на УЕФА на репрезентацијата.
Иако расизмот не е раширен меѓу бугарските навивачи, многу локални навивачи и луѓе од внатре велат дека проблемот постои.
Др. Николај Јарамов, кој бил медицински консултант на земјата за државните младински фудбалски тимови на помлади од 21 година, вели дека прашањето е резултат на намалените лични и социјални вредности.
„Навредливото однесување на поголем дел од овие навивачи е насочено главно против црните играчи на противничките тимови, а многу ретко против членовите на фудбалските клубови што тие ги поддржуваат“, рече Јарамов за SETimes. „Сепак, водачите на навивачките клубови мора да вложат дополнителни напори за справување со овој проблем.“
Многумина сметаат дека санкциите беа заслужени и дека се потребни понатамошни напори за да се стави крај на случаите на фрлање огномети на теренот, исвиркување или расистички навреди на црните играчи.
„Момчињата и мажите зад ваквите чинови на агресија или расистичка злоупотреба обично не одат на стадионите за да уживаат во играта, туку да ги надминат своите проблеми со егото“, рече за SETimesВенцислав Котев, навивач на фудбалскиот клуб Локомотив-Софија.
Според навивачот на ЦСКА Андреј Иванов, било „шокантно и глупаво“ да се биде сведок на вакво „нецивилизирано однесување“ и примери на „непочитување на личното достоинство“ во 21-виот век.
„Затоа јас престанав да одам на стадионот и претпочитам да гледам натпревар на телевизија“, рече тој за SETimes.
Следниот квалификациски натпревар на оваа балканска држава е закажан за 22-ри март, против Малта.
Но, претседателот на сојузот, Борислав Михајлов, рече дека Бугарија е казнета „несразмерно“. Прекршителите претставуваа „многу мал“ дел од набљудувачите на натпреварот против Данска. Според него, оваа балканска држава е санкционирана „двапати за истата работа“.
