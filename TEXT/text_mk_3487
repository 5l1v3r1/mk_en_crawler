14/12/2006
Од Игор Јовановиќ за Southeast European Times во Белград – 14/12/06
Камен на сопнување во разговорите за статусот на Косово е културното наследство помеѓу косовските Албанци и Србите. За време на седмата рунда разговори во јули, дводневниот состанок се фокусираше на заштитата на верското и културното наследство. Двете страни останаа во ќор-сокак за голем број прашања, вклучувајќи ги и повиците на Србија за заштитената зона околу 39 православни манастири, цркви и други места. 
Србите сметаат дека покраината е лулка на нивната држава и нивната духовност од средниот век. Косово некогаш се сметал за српски културен центар. Битката на Косово во 1389 година, кога Србите се кренаа против Турција, се смета за еден од најважните настани во српската историја и инспирирала генерации Срби кои се бореле за слобода во текот на вековите. По битката, Турција ја започна својата доминација над Србија која ќе трае 500 години. 
Албанците, од друга страна, се сметаат за потомци на Илирите, предримски народ кој се разединил во 3-тиот век. Ова потекло е причината што мнозинското население во покраината вели дека е „вистинското автохтоно население на Балканот“. 
Сепак, нема цврсти докази за ова. Српските историчари велат дека Косово, кога се населиле српските племиња во околу 10-тиот век, било претежно ненаселено. Големиот број косовски културни споменици потекнуваат од Средниот век, кога српскиот владетел Стефан Немања (1166-1199) ја обединил поделената земја и ги поставил основите на просперитетната средновековна држава. Изобилството креативна и уметничка експресија која оставила траги на косовските споменици, датира од овој период и трае до Битката на Косово во 1389 година, кога покраината паднала под турска власт. 
Дел од најубавата византиска архитектура се наоѓа на територијата на сегашно Косово, крстосница на културите, традициите и влијанијата. Денес Косово има видлива и богата збир колекција православни цркви во византиски стил и манастири кои датираат од средниот век.
Некои од најважните споменици се: манастирот во Високи Дечани, изграден во 1334 година, катедралата Богородица од Љевис во Призрен, изградена во 1307 година, и манастирот во Грачаница, кој датира од 1320 година. Овие споменици, инспирирани од византиската архитектура, се изградени претежно од западните мајстори, и содржат фрески со импресивна убавина со сцени од Евангелието, како и селектирани портрети на српските владетели од минатото. 
Синтезата на западните и византиските средновековни традиции, на романескната архитектура која може да се најде во српско-византиските фрескосликарство, сочинува голем дел од богатото културно наследство во Косово. 
Во последниве години, Комитетот за светското наследство на Организацијата за образование, наука и култура на ОН, го одобри додавањето на дел од спомениците на неговата листа, како што е манастирот Високи Дечани во 2004 година, со што тие станаа дел од културното наследство на сите Косовари. 
