26/05/2005
Од Алан Кове за Southeast European Times – 26/05/05
Турција неодамна доживеа значително зголемување на нападите од страна на терористите од Курдистанската работничка партија (ПКК), а многу аналитичари истакнуваат дека пресудата на Европскиот суд зас човекови права од 12-ти мај била катализатор за тоа. Судот заклучи дека судскиот процес против водачот на ПКК, Абдула Оџалан, бил нефер -- одлука што, можеби, беше поттик за оваа забранета група. Таа се закани дека ќе го зголеми бројот на нападите и дури и дека ќе ја рашири својата кампања во најголемите градови на земјата. 
Повеќе од 36.000 лица загинаа во судирите помеѓу курдските милитанти и турската армија од 1984 година, кога бунтовниците сакаа со оружје да воспостават самоуправување. Насилството замре во 1999 година, кога ПКК објави дека ќе стави крај на својата вооружена кампања и ќе побара мирно решение. Но, минатата година таа ја промени одлуката свртувајќи се повторно кон бомбашки напади и пукања. 
Во градовите низ целата земја -- Анталија, Истанбул, Батман и Мерсин -- полицијата и безбедносните сили уапсија неколку осомничени милитанти обвинети за планирање напади врз владата и туристичките локации. Според единицата за контраразузнавање на полицијата, запленети беа и пластични експлозиви, пушки и мобилни телефони. 
Во Дијарбакир беше уапсена една жена осомничена дека е бомбашки напаѓач додека на себе носеше 1,5 килограми пластични експлозиви Ц-4. Во Анкара и Истанбул две лица беа уапсени и беше откриено дека пренесуваат 7,5 килограми пластични експлозиви. Покрај бомбите, полицијата и жандармеријата откри голем број пушки во југоисточниот дел од земјата. 
Судирите помеѓу безбедносните сили и терористите ги достигна нивоата од 1999 година, изјави командантот на копнените сили генерал Јашар Бујуканит за време на посетата на југоисток. Покрај тоа, постојат сé повеќе докази не само за концентрации на ПКК низ земјата, туку и за подготовки за урбани борби. 
„Терористите што доаѓаат од северен Ирак носат со себе големи количества [пластичен] експлозив“, рече Бујуканид. „Сакам да ве предупредам дека ова би можело да биде опасно како за руралните средини, така и за големите градови.“ 
Со години екстремистите ја користат нестабилноста на Ирак. Во 1999 година, кога ПКК привремено се откажа од вооружена борба, повеќето од нејзините борци се повлекоа таму. Се смета дека околу 3.500 милитанти на ПКК сé уште се кријат во планината Кандил во северен Ирак. Сега, како што велат турските власти, регионот стана база за спроведување на прекугранични операции. 
За време на својата неодамнешна посета за Турција -- негова прва официјална посета во странство од формирањето на новата влада -- ирачкиот премиер Ибрахим ал Џафари вети дека ќе преземе дејства. „Нема да й дозволиме на ниту една група во Ирак да им наштети на безбедноста, економските и политичките интереси на соседните земји“, рече Ал Џафари. Премиерот Реџеп Тајип Ердоган се очекува да разговара за ова прашање со американскиот претседател Џорџ В. Буш кога ќе го посети Вашингтон на почетокот од следниот месец. 
