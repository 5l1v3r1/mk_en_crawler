30/03/2010
ЗАГРЕБ, Хрватска -- Полицијата во вторникот (30-ти март) го уапси поранешниот министер за економија, Дамир Поланчец, и го одведе на сослушување во Загреб, во врска со бизнис договорите со локалниот производител на храна Подравка. Минатата година неколку претставници на претпријатието беа уапсени поради наводното учество во серија нелегални финансиски трансакции кои започнаа во 2006 година. Инспекторите велат дека осомничените сакале да ги купат акциите на Подравка и да ја преземат фирмата со нејзините сопствени пари, поради што државата претрпела загуби во висина од 34,5 милиони евра. Поланчец поднесе оставка од функцијата во октомври поради силните критики на јавноста. Тој работел во Подравка пред да биде назначен во владата во 2005 година. (Вечерњи лист, ХРТ, Индекс, Нова ТВ, Танјуг - 30/03/10)
