02/02/2007
Од Игор Јовановиќ за Southeast European Times во Белград -- 02/02/07
Специјалниот претставник на ОН Марти Ахтисари, кој во петокот (2-ри февруари) беше во Белград, му ја предаде нацрт-резолуцијата за статусот на Косово на српскиот претседател Борис Тадиќ. Тој, потоа, отпатува за Приштина, на состаноци со водачите на косовските Албанци.
По 50-минутниот состанок со Тадиќ, Ахтисари на новинарите им рече дека неговиот предлог има за цел да ги „постави основите на идното Косово, кое ќе биде стабилно и одржливо“. 
Но, тој, исто така, рече дека ќе може да го искаже своето мислење за статусот на Косово дури откако ќе го поднесе својот конечен предлог до Советот за безбедност на ОН. 
Ахтисари понатаму рече дека по претставувањето на неговиот предлог Белград и Приштина ќе имаат неколку недели да ги искажат своите евентуални приговори. Претставникот на ОН рече дека се надева оти ќе може да го поднесе својот конечен предлог до Советот за безбедност „оваа пролет“.
Според Ахтисари, новите консултации со делегациите на Белград и Приштина ќе започнат во Виена на 13-ти февруари. Најверојатно консултациите ќе се спроведат одделно -- односно, двете страни нема да преговараат директно. 
Претставникот на ОН го опиша неговиот предлог како плод на компромис, по скоро една година разговори помеѓу Белград и Приштина.
Тој рече дека истиот содржи бројни гаранции за Србите и другите малцинства во Косово. Тој го истакна гарантираното учество на малцинствата во косовското собрание и влада, формирањето на „неколку нови општини“ со Срби како мнозинско население и заштитата на православните цркви во Косово. 
Пред посетата на Ахтисари, делови од неговиот предлог им беа доставени на медиумите. Според Балканската мрежа за истражувачко новинарство (БИРН), истиот ќе му даде на Косово право да преговара и да склучува меѓународни договори, како и право да побара членство во меѓународните организации. 
Косово ќе може да усвои свое знаме и други национални симболи и ќе биде повикано да подготви устав. Ќе бидат формирани нови, лесно вооружени Косовски безбедносни сили, а постојната Косовска полициска служба ќе биде распуштена. 
Истовремено, српските општини ќе имаат право на „меѓуопштинска и прекугранична соработка“ и Српската православна црква ќе ужива зголемена безбедност и друга заштита. 
Во изјавата по состанокот со претставникот, Тадиќ рече дека нацрт-предлогот „ги отвора вратите за независно Косово“, додавајќи дека во него нема ништо за српскиот суверенитет. Тој рече дека сега ќе свика состанокт на српските парламентарни политички водачи и ќе одлучи што да прави. 
Тадиќ, исто така, рече дека Србија никогаш нема да ја прифати независноста на Косово.
Српскиот премиер Воислав Коштиница одби да се состане со Ахтисари, тврдејќи дека повеќе нема мандат да го стори тоа.
Сепак, Демократската партија на Србија на Коштуница ја постави обврската партнерите во владата секогаш да го сметаат Косово за дел од Србија, како услов за формирање на новата српска влада. 
„Секоја земја која ќе одлучи да ја признае независноста (на Косово) мора да има предвид дека тоа ќе резултира со сериозни последици по нивните односи со Србија“, вели партијата во својот документ. 
