06/04/2013
Ана Ловаковиќ за Southeast European Times во Сараево -- 06.04.2013
Органското производство станува популарна земјоделска активност на Балканот. Но, експертите велат дека незагадената животна средина и пространото обработливо земјиште остануваат „неискористени предности“ на балканските држави, и регионот мора да ги обедини напорите за подобрување на органското производство на локалните пазари и да ја зголеми трговијата со органски производи во ЕУ.
„Во државите од регионот органското производство не претставува дури ни еден отсто [од пазарот на храна], а може да биде многу поголемо“, рече за SETimes Бобан Илиќ, генерален секретар на Постојаната работна група од Регионалниот рурален развој.
Во Босна и Херцеговина (БиХ), 47 отсто од обработливото земјиште не се обработува [и] органското производство не покрива ниту 0,1 отсто, но оваа слика треба да се промени, рече за SETimes Сејад Херцег, претседател на Органски производители во БиХ.
„За жал, властите во БиХ не ја препознаваат потребата и важноста на органското производство. Ние сме единствената земја без закон за органско производство, иако сме обврзани да го имаме на патот кон Европската унија“, рече Херцег за SETimes. „180 органски производители од БиХ претежно произведуваат растенија за медицинска употреба, некои од нив овошје и зеленчук, но постои голем потенцијал за производство и преработка на мед и шумско овошје.“
Во Македонија 580 органски производители, исто така, се обидуваат да најдат пат до европскиот пазар. 
„Потребно е да се знае што и како да се произведува, да се развијат капацитетите и да се најдат пазари што ќе го [направат] тоа исплатливо“, рече за SETimes Горан Ангеловски, органски производител и претседател на Федерацијата на органски производители на Македонија. „Имавме среќа да бидеме препознаени надвор од Македонија, во Канада, Европа и САД, така што можеме да ги продаваме нашите производи таму.“
Со 1.700 производители и околу 33.000 хектари земјиште под органско производство, Хрватска покажува најдобри резултати во регионот, вклучително и легислатива што е целосно хармонизирана со ЕУ. Земјата планира да го зголеми органското производство од 3 на 8 проценти до 2016 година.
„Пристапувањето во ЕУ, најверојатно, ќе донесе подобри бенефиции“, рече за SETimes Томислав Петровиќ, раководител за еколошко и интегрирано земјоделство во хрватското Министерство за земјоделство. „За органското производство минатата година дадовме повеќе од 8 милиони евра стимулации. Големите производители бараат добра можност за извоз, но малите [производители] можат да се сместат на домашниот пазар.“
Префрлањето на производителите од конвенционално во органско производство не е лесна работа, бидејќи луѓето мора да сфатат дека можат да произведуваат повеќе и подобро отколку во конвенционалното производство, рече Илиќ.
„Нашите производи се 20 отсто поскапи поради скапиот процес на производство, но важно е што има побарувачка и дека на пазарот има недостиг од органски производи. Иако целта е производство на здрава храна, ние размислуваме за комерцијалната вредност, со оглед на тоа што овие производи имаат повисоки цени [на пазарот]“, рече Илиќ.
„Сé уште има недоволно познавање кај потрошувачите на бенефитите од органското производство“, рече Илиќ. „Регионот може да се профилира во голем пазар, поголема специјализација и фокус на некои производи и основно е консолидирањето на производството со цел да се задоволи растечката побарувачка.“
Властите ја основаа Балканската органска мрежа (БОН) во 2011 година, за координирање и решавање на заедничките проблеми со растечката органска храна.
БОН е вклучена во регионална размена на производи и услуги, што ќе обезбеди увид во пазарните потреби, рече Илиќ. Членовите ќе работат на заедничко планирање на производството, брендирање, пакување и маркетинг на еко-производите.
Со цел подобрување на трговијата со органски производи во ЕУ и регионот и зајакнување на мрежата на органски производители во Југоисточна Европа, минатиот месец во Сараево се состанаа 17 производители на храна од девет балкански држави.
„Нашата цел е промовирање и хармонизирање на производството, со следење на стандардите на ЕУ“, рече Херцег.
Студијата на Меѓународниот фонд за земјоделски развој покажа дека „органското земјоделство може да се покаже особено ефикасно во прераспределувањето на ресурсите во областите каде што има невработеност. Ова може да помогне во руралната стабилност, особено во неразвиените земји“.
 Што мислите дека треба да се направи за зголемување на знаењето на потрошувачите во регионот за здравата храна? Споделете ги вашите размислувања коментирајќи долу.  
