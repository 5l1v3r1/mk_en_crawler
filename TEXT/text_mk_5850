19/01/2011
Од Александар Кристи-Милер за Southeast European Times во Истанбул -- 19/01/11
Турција и ЕУ може да се доближат до финализирањето на пактот за реадмисија на нелегалните имигранти, по разговорите во Анкара минатата недела.
Договорот, кој ќе й дозволи на ЕУ да ги врати назад нелегалните имигранти за кои ќе се докаже дека влегле во Унијата преку Турција, може да ги доближи Турците за чекор понапред до долгопосакуваната цел: безвизно патување во Европа. 
„Поблизу сме до решение за договорот за реадмисија“, напиша Сесилија Малмстром, комесарка на ЕУ за домашни работи, на својот личен блог минатата недела. „Овој договор ќе го отвори патот за отпочнување сериозен визен дијалог со Турција.“
Прегледот на договорот за кој се преговара зад затворени врати треба допрва да се обелодени, но аналитичарите велат дека тоа што ЕУ го користи визното прашање како мотив, помогнало во договорот. 
Според Ченгиз Актар, претседател на Одделот за односи со ЕУ во истанбулскиот Универзитет Бахшехир, минатата колебливост на ЕУ за либерализација на нејзиниот визен режим предизвикала „огромна штета“ за нејзината перцепција во земјата.
„Турците се систематски понижувани со визите“, рече Актар за SETimes. „Бизнисмените на ЕУ може да скокнат во авион наутро, да го потпишат договорот и тоа е тоа, но Турчинот едноставно не може да го стори тоа: тој чека во редица во конзулатот.“ 
Додека редица балкански земји -- вклучително и Србија, Албанија и Босна и Херцеговина -- неодамна добија безвизен режим од ЕУ, Турците се принудени да гледаат со завист, и покрај тоа што се земја-кандидатка, и имаат царинска унија со ЕУ од 1996 година. 
Но, Актар смета дека додека договорот за реадмисија е неизбежен, напредокот во визното прашање е, исто така, веројатен. „Соработката е тука, повеќе од кога и да е“, рече тој. 
Ајхан Каја, професор по политички науки на истанбулскиот универзитет Билги, вели дека визното прашање е подарок за антиевропското лоби во земјата. Неговото решавање, вели тој, може силно да ги подобри перцепциите на Турците за Унијата.
„Ако ЕУ донесе радикална одлука за визниот режим, тоа може да донесе промена во евроскептичниот дискурс кој е многу доминантен во Турција.“ 
Но, другите, како Керен Мутус, експерт за односите Турција-ЕУ во анкарската експертска група, Меѓународна организација за стратешки истражувања, предупредуваат дека визната либерализација не мора да го следи договорот за реадмисија.
Таа рече дека земјите-членки на ЕУ со големо турско имигрантско население -- Германија, Франција, Австрија и Холандија -- најверојатно ќе продолжат да се спротивставуваат на визниот договор. 
„Не верувам дека тоа ќе биде неизбежно, но ќе биде чекор напред кон визната либерализација“, рече таа. „Советот на ЕУ мора да й даде мандат на Комисијата за да преговара, но досега нема таков знак.“ 
Анкара можеби ќе почека да се случи ова пред да го потпише пактот за реадмисија, додаде таа. 
Мутус вели дека ЕУ прави грешка поврзувајќи ја визната либерализација со договорот за реадмисија -- модел на преговори што го користеше со балканските држави -- и истакна дека Анкарскиот договор од 1963 година го воспостави правото на Турците за безвизно патување во Европа. 
„Има договори потпишани меѓу Турција и ЕУ за ова прашање, но тие сé уште тврдат дека има поврзаност со реадмисијата.“
Таа верува дека визното прашање допира до сржта на односот на Турција со Европа.
„Тоа ја тестира подготвеноста и искреноста на земјата во врска со процесот на пристапување“, рече таа. „Ако ЕУ го гледа процесот на членство како постепена интеграција меѓу народот, културите и политиките, тогаш визното прашање во моментов претставува едно од главните пречки за ова.“
