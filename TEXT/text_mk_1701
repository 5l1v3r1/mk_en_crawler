15/02/2012
 Бугарија, Хрватска, Романија и Србија го сопреа бродскиот превоз на реката Дунав поради замрзнувањето на водата и појавата на мраз. Властите преземаат мерки за кршење на мразот за да не дојде до прелевање и можни поплави. Во меѓувреме, европските бродски превозници трпат загуби од милиони евра поради блокадата. 
*** 
Според официјалните бројки објавени во вторникот (14. февруари), БДП на Грција се намали за 7 отсто во последниот квартал на 2011 година. Ова е во споредба со негативниот пораст од 5 отсто во третиот квартал. Вестите следат по одобрувањето на новиот пакет мерки на штедење. 
*** 
Во четвртокот (9. февруари) ММФ го сопре пуштањето на првата рата од кредитната линија од 1 милијарда евра за Србија поради тоа што земјата не успеала да ги држи трошоците во договорените граници. Првата транша од договорот, договорена во септември 2011 година, изнесуваше 190 милиони евра. 
*** 
Доцна во понеделникот  (13. февруари) македонската Влада одлучи да го сопре извозот на струја до 29. февруари поради зголемената локална потрошувачка и многу ниските температури во регионот. Претходно, и Бугарија усвои слична мерка, а Романија најави дека ја разгледува таа опција. Во меѓувреме, минатата недела Србија одлучи да ја прекине струјата за над 200 индустриски корисници за да го спречи паѓањето на мрежата. 
*** 
Во понеделникот (13. февруари) министерот за економија Владимир Кавариќ најави дека Црна Гора им понудила на руските сопственици 1 евро за локалната топилница КАП, која се соочува со проблеми. Според Кавариќ, на претпријатието, што заеднички го контролираат Подгорица и Централноевропската алуминиумска компанија, му треба државна субвенција од 22 милиони евра за да опстане. 
*** 
Во вторникот (14. февруари) хрватската влада го поднесе во собранието нацрт-буџетот за 2012 година во кој се предвидуваат сериозни кратења со цел да се намали буџетскиот дефицит на земјата. Според документот, БДП оваа година ќе се зголеми за 3,8 отсто, во споредба со претходните предвидувања од 4,2 отсто. 
*** 
 Косовската министерка за индустрија и за трговија, Мимоза Кусари Лила, најави дека земјата ќе потроши 1 милион евра за промовирање на својот потенцијал на странски инвеститори преку кампања на Си-Ен-Ен. Промотивните видео-спотови ќе се прикажуваат во следните 12 месеци. 
*** 
Меѓународната финансиска корпорација (МФК) на Светската банка најави дека планира да инвестира 6 милиони евра во енергетскиот сектор на Албанија. Средствата ќе се користат за градење на мали хидроцентрали за да се зголеми локалното производство и за да се сопре увезувањето на енергетски ресурси.
*** 
Организаторите на конгресот „Вебит“ најавија дека Турција ќе биде новиот домаќин на водечкиот саем и конференција за дигитален бизнис и маркетинг во Централна и Источна Европа. Во 2011 година, настанот во Софија привлече 5,300 фирми и инвеститори од 45 земји.
 (Разни извори – 08.02.2012 - 15.02.2012)  
