18/05/2012
Игор Јовановиќ за Southeast European Times во Белград -- 18.05.12 
Гласачите в недела (20-ти мај) ќе се вратат на избирачките места, за да одлучат кој ќе биде претседател во следните пет години -- поранешниот претседател Борис Тадиќ од владејачката Демократска партија или водачот на опозициската Српска напредна партија, Томислав Николиќ.
Тадиќ, кој поднесе оставка минатиот месец за да побара нов мандат, за влакно победи во првиот круг, со 25,31 отсто од гласовите, во споредба со 25,05 отсто за Николиќ. 
Но, она што започна како мирни две недели меѓу двата круга од изборите, се разви во жестока битка меѓу двајцата кандидати, особено откако Николиќ ги обвини властите за организирање големо местење на гласовите -- крадење на гласовите -- од доволно голем степен за драстично да го промени исходот од првиот круг на 6-ти мај.
На 10-ти мај, тој им покажа на новинарите што се собраа пред зградата на парламентот вреќа полна со гласачки ливчиња на кои е заокружено неговото име, тврдејќи дека истите биле пронајдени во контејнер. На нивно место, рече, тој имало лажни гласачки ливчиња, гласови за Тадиќ. „Го повикувам Борис Тадиќ да реагира на тоа што ние го презентираме денес, и тоа што неговата партија го направи директно под негова контрола. Веројатно, по негова наредба и негово одобрување“, рече Николиќ.
ОБСЕ, Српската изборна комисија и невладината организација Центар за слободни избори и демократија, кои ги следеа изборите, потврдија дека се случиле нерегуларности, но не толку за да се промени исходот.
Претставникот на Центарот за слободни избори и демократија, Марко Благојевиќ, изјави за SETimes дека „изборните злоупотреби се можни“, но дека е „невообичаено никој да не забележи таква голема кражба на гласовите“, за каква што обвинува Николиќ. Тој истакна дека партијата на Николиќ имала контролори на секое избирачко место, кои не искажале никакви поголеми приговори во изборната вечер.
Поддржувачите се мобилизираа, одржувајќи серија протести, додека самиот Николиќ објавил дека можеби ќе се откаже од кандидатурата. Сепак, тој одлучи да остане во трка и вети дека ќе спречи каква било измама во вториот круг, додавајќи дека е подготвен „физички да го брани секој глас“.
Како одговор на тоа, Тадиќ го обвини Николиќ за обид за дестабилизација на државата. „Сите мора да бидат одговорни за сопствените дејства и за безбедноста на граѓаните. Јас нема да придонесам за тоа на никаков начин, и повикувам на мир. Сите институции треба да си ја вршат работата и да ги проверат изборните резултати, додека учесниците на изборите треба да придонесат за добрата ситуација и атмосфера.“
Владимир Радомировиќ, од Центарот за стратешки алтернативи, смета дека најдоброто решение е ново пребројување на гласовите и казнување на одговорните за наводното фалсификување на гласовите.
„Интересно е што Српската напредна партија не беше единствената што говореше за изборна кражба. Некои други партии, исто така, говореа за сомнителни резултати во првите денови по изборите. Но, потоа тие се откажаа од потенцијалните жалби, кога добија гаранции [дека ќе бидат] во новата влада, која најверојатно ќе биде формирана од демократите“, рече Радомировиќ за SETimes. 
Јан Банкрофт, основач на организацијата ТрансКонфликт, вели дека целата загриженост во врска со изборниот процес мора да се разреши заради стабилноста на идната влада. „Од суштинска важност е сите обвинувања за изборен фалсификат да бидат темелно испитани, и да се покренат обвиненија ако биде потребно. Меѓународната заедница треба да го додаде својот глас во ваквите повици“, рече Банкрофт за SETimes. 
Двајцата се согласуваат дека обвинувањата целосно го променија правецот на кампањата. Успехот на Николиќ ќе зависи од неговата способност да ги убеди гласачите „дека навистина имаше кражба на изборите, додека Тадиќ ќе мора да ги убеди поддржувачите дека, иако е фаворит на изборите, не е сé завршено и тие мора масовно да излезат на гласање за тој да победи“, рече Радомировиќ.
Банкрофт вели дека Тадиќ подобро се справува со ситуацијата. „Кампањата на Тадиќ ги искористи наводите за закана од нестабилност -- во извесна мера претерано тврдење -- но кои совршено се вклопија во неговата предизборна реторика: нудејќи сигурна личност и сигурна иднина“, рече Банкрофт. 
