19/04/2006
Од Антонела Архин за Southeast European Times – 19/04/06
На само еден месец пред референдумот за независност на Црна Гора, што ќе се одржи на 21-ви мај, оние што го поддржуваат зачувувањето на државната заедница на Србија и Црна Гора ја започнаа својата кампања во понеделникот (17-ти април) со настанот во Мојковац. Предраг Булатовиќ, еден од водачите на блокот против независност, вети дека неговата страна ќе постигне убедлива победа на референдумот. 
„За иднината на Црна Гора, ние ќе победиме -- не во „сива зона“, туку со повеќе поддржувачи одошто тие кога било ќе имаат“, рече Булатовиќ. 
Минатата недела водачите на двата блока -- премиерот Мило Ѓукановиќ и претседателот на парламентот, Ранко Кривокапиќ, кои ги претставуваат силите за независност, и Булатовиќ и Предраг Поповиќ, како претставници на поддржувачите на сојузната заедница -- ја одржаа својата прва телевизиска дебата. Скоро два часа двете страни ги бранеа своите позиции, истовремено изрекувајќи обвинувања, но и навреди, за другата страна. 
Во обид да ги побие тврдењата дека кампањата за независност им служи на неговите сопствени интереси, Ѓукановиќ понуди оставка ако Булатовиќ ја поддржи иницијативата за независност. 
„Повикајте ги своите гласачи да ја поддржат независноста и ќе ја добиете мојата оставка еден месец по референдумот и јас нема да учествувам на следните избори“, рече Ѓукановиќ. „Ова е ваша шанса за победа и остварување на вашиот 15-годишен сон [за доаѓање на власт].“ 
Булатовиќ, водачот на Социјалистичката народна партија, го обвини Ѓукановиќ дека ја користи „сивата зона“ за да ја избегне одговорноста за поднесување оставка ако пропадне иницијативата за независност. Според референдумските правила гласањето „за“ независност мора да го надмине прагот од 55 отсто за да биде успешно. Според тоа, иницијативата може да пропадне дури и ако добие мнозинство. 
Но, тоа не е проблем, според Булатовиќ. „Сивата зона не постои. Или ќе се постигнат 55 отсто или нема да се постигнат -- односно, Црна Гора или ќе биде или нема да биде независна. Ако независните сили постигнат 55 отсто, јас ќе се повлечам од политиката, честитајќи им на оние што ќе победат“, рече тој. 
Предраг Поповиќ, водачот на Народната партија, рече дека гласањето е за тоа дали Црна Гора и Србија треба да изградат „Голем кинески ѕид“ со бодликава жица. Тој, исто така, го нападна и политичкото минато на Ѓукановиќ, велејќи дека премиерот некогаш бил цврст поддржувач на Југославија од ерата на Милошевиќ, но ја променил страната само заради личен интерес. 
Според црногорската национална телевизија, 84,5 отсто од потенцијалните гледачи -- вкупно 525.000 -- ја гледале дебатата. Околу 77 отсто од нив ја гледале до самиот крај. 
