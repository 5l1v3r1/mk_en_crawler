17/08/2010
ПРИШТИНА, Косово -- Портпаролот на УНМИК, Расел Гики, во понеделникот (16-ти август) рече дека мисијата е подготвена да ги олесни разговорите меѓу Приштина и Белград. „УНМИК ги поддржува и охрабрува деполитизираните разговори за техничките прашања, но тоа зависи од тоа за што ќе одлучат да разговараат Приштина и Белград“, се цитира изјавата на Гики за Радио КиМ. Тој истакна дека генералниот секретар на ОН, Бан Ки-Мун, и шефицата за надворешна политика на ЕУ, Кетрин Ештон, размениле писма во кои ја искажувале својата подготвеност да имаат улога во потенцијалните разговори. Србија сака да отвори разговори за статусот на својата поранешна покраина, додека косовските институции се согласуваат да одржат разговори за сé освен за статусот. (Зери, Коха Диторе, Косова Сот, Експрес - 17/08/10)
