02/05/2008
ПРИШТИНА, Косово -- Новопотпишаниот Договор за стабилизација и асоцијација (ДСА) со ЕУ предизвика протести во северна Митровица во четвртокот (1-ви мај), при што демонстрантите го запалија американското знаме и сликата на српскиот претседател Борис Тадиќ. Околу 50 членови на групата Наследници на српските борци од периодот 1912-1920 Солунски фронт, извикуваа слогани како „Не ја сакаме Европа“ и „НАТО, Јенки, ЕУЛЕКС, одете дома“. Член на групата рече дека тоа е протест „против срамниот договор потпишан помеѓу Србија и ЕУ, кој според нас не е валиден“. Српскиот премиер Воислав Коштуница се спротивстави на договорот бидејќи истиот не специфицира оти Косово е интегрален дел на Србија.
Во меѓувреме, илјадници работници барајќи повисоки плати и повеќе права се собраа на плоштадот Никола Пашиќ во Белград во четвртокот, на митингот по повод Први мај. Тадиќ и министерот за труд и социјална политика, Расим Љајиќ, се приклучија на протестот, организиран од Сојузот на независнисте синдикати во Србија. (ВОА, Балканинсајт, Б92, Танјуг, Бета - 01/05/08)
