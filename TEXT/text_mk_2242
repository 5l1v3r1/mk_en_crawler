10/11/2004
Од Давор Коњикушиќ за Southeast European Times во Белград -- 10/11/04
На конференцијата што се одржа во Белград минатиот месец експертите и политичките аналитичари разговараа за воените злосторства во поранешна Југославија и за тоа што треба да се стори за да се поттигне помирувањето. 
Конференцијата, насловена како „Вистина и помирување -- Каде сме сега и каде одиме?“, беше организирана од страна на Виктимолошкото здружение на Србија (ВДС) и германската фондација „Фридрих Еберт“. Таа се фокусираше на хуманизирањето на жртвите на воените злосторства и откривањето на вистината зад извршените воени злосторства. 
„Не постои патриотизам или државно објаснување кое би можело да го оправда прикривањето на злосторствата како што е она што се случи во Сребреница“, изјави српскиот претседател Борис Тадиќ во својот воведен говор на конференцијата. „Во вакви прилики, најчесто се користат зборовите „чест и задоволство“. Не претставува задоволство да се има таа чест да се отвори една ваква конференција -- ќе беше многу подобро да немаше причина за конференција од ваков вид.“ 
Претседателот, исто така, рече дека се ужасува од можноста воените злосторници слободно да шетаат низ улиците. 
Хрватскиот амбасадор во Србија и Црна Гора, Тончи Станичиќ, истакна дека помирувањето претставува обврска на сите земји во регионот. Обраќајќи се пред учесниците на конференцијата, Станичиќ рече дека напорите за помирување треба да се фокусираат на откривањето на вистината за тоа што, всушност, се случило. 
Голем број учесници ја истакнаа српската несигурна политичка ситуација како пречка во процесот. „Контрадикторните и збунувачки пораки што ги испраќаат српските власти се засилени со збунувачките пораки во медиумите, и заедно тие придонесуваат за константното збунување на народот и недостаток на каква било можност за соочување со вистината, односно за нејзиното откривање“, рече членот на ВДС Весна Николиќ-Ристановиќ. 
Во меѓувреме, Горан Божевиќ од центарот Мирамида во Хрватска рече дека неговата земја сé уште не се соочила со своето воено наследство на систематски начин. Сепак, додаде тој, „Константното зајакнување на независните медиуми и судството, заедно со константните напори на двете новоа -- личното и јавното -- ги зголемуваат надежите.“ 
Алма Масиќ, претставничка на Независната комисија за исчезнати лица во Босна и Херцеговина, рече дека меѓународните институции, невладините организации и поединците го предводат процесот на вистината и помирувањето во нејзината земја и во целиот регион. 
Учесниците повикаа на изнаоѓање начини да им се даде моќ на граѓаните да бараат одговорност од владите. Таквиот развој, рекоа тие, треба да се случи во секоја земја, како и во целиот регион. 
