10/03/2005
ХАГ, Холандија -- Поранешниот косовски премиер Рамуш Харадинај во средата (9-ти март) му се предаде на Трибуналот на ОН. Портпаролот на ОН потврди дека поранешниот командант на ОВК се наоѓа во меѓународниот суд, но одби да даде повеќе детали. Генералниот секретар на ОН, Кофи Анан, ја поздрави одлуката на Харадинај да поднесе оставка и да се предаде, опишувајќи го како „добар пример за соработка“. Сé уште не се објавени конкретните обвиненија против него. Лахи Брахимај и Идриз Балај, чии имиња, наводно, се наоѓаат на истото обвинение, му се предадоа на Трибуналот со Харадинај. Ситуацијата во Косово по објавувањето на обвиненијата е мирна. Група студенти одржаа мирни протести во Приштина, но нема извештаи за евентуално насилство или немири. 
Во другите вести, поранешниот началник на Генералштабот на Југословенската армија, Момчило Перишиќ, во средата се појави пред Трибуналот на ОН и се изјасни за невин по обвиненијата за убиство, прогон и напади врз цивили во Сараево, Сребреница и Загреб помеѓу 1993 и 1995 година. Тој во понеделникот му се предаде на Хашкиот трибунал. (Ројтерс, АП, АФП, ББС, Бета, Танјуг, Б92, Веб-страница на ОН - 09/03/05)
