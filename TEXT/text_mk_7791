13/04/2013
Дражен Ремиковиќ за Southeast European Times во Подгорица -- 13.04.13
Актуелниот претседател Филип Вујановиќ беше прогласен за победник на претседателските избори во Црна Гора минатиот викенд, но тесната разлика меѓу Вујановиќ и неговиот противкандидат, Миодраг Лекиќ, ја покажа актуелната поделба во државата. 
Граѓаните и аналитичарите велат дека ова беше најтесна изборна разлика во историјата на Црна Гора, додека опозицијата тврди дека победник е Лекиќ, кој водеше кампања заснована на платформата за помирување и намалување на корупцијата. 
Црногорската изборна комисија на 8-ми април објави дека Вујановиќ од Демократската партија на социјалистите (ДПС) освоил 51,21 отсто од гласовите. Лекиќ, кој беше поддржан од најголемиот опозициски блок во земјата, Демократскиот фронт, имаше 48,79 отсто од гласовите. 
„Овие избори беа многу контроверзни и ова е, сигурно, најшпекулативниот резултат досега“, рече за SETimes Светозар Јовичевиќ, независен политички аналитичар и поранешен вицепремиер. „Поддршката за владејачката партија се стопи поради лошата економска ситуација, намалените странски инвестиции и постојаните обвинувања за кронизам и корупција. Мислам дека оваа поддршка ќе продолжи да опаѓа и во иднина, бидејќи економската ситуација тешко дека може да се поправи [пред] следните избори.“
Претседателот е претежно фигура за 680.000 граѓани на Црна Гора, додека вистинската моќ му се припишува на премиерот, водачот на ДПС, Мило Ѓукановиќ. По парламентарните избори минатата година Ѓукановиќ стана премиер по седми пат, што е најдолг мандат на еден премиер на Балканот. Кандидатите на ДПС ја освоија претседателската функција осум пати од 1990-та година.
ДПС доби 45,6 отсто од гласовите на парламентарните избори во 2012 година, што е нејзин најнизок процент од 2001 година (42,04 отсто). Партијата доби 51,94 отсто од гласовите на парламентарните избори во 2009 година.
Милан Вратница (31), машински инженер од Подгорица, вели дека блискиот резултат на претседателските избори е уште еден доказ дека мислењата на граѓаните се менуваат.
„Има премногу проблеми и политички скандали -- сомнителни приватизации, трошење јавни пари, невработеност, корупција -- сé што може да замислите. На луѓето им е преку глава и затоа владејачките [политичари] ја губат поддршката од граѓаните. Мислам дека кој и да дојде да се соочи со нив на следните избори, ќе победи“, рече Вратница за SETimes.
За време на кампањата Лекиќ говореше за план за „национално единство“, застапувајќи се за помирување меѓу Црногорците и Србите. Тој, исто така, го поддржа зајакнувањето на борбата против мафијата и корупцијата, вклучување на млади луѓе во политиката, обновување на економијата и подобрување на владеењето на правото. 
Вујановиќ се фокусираше на суштинските прашања на ДПС за патот на Црна Гора кон НАТО и ЕУ.
Демократскиот фронт вети дека ќе ги оспори изборните резултати. 
„По ниедна цена нема да им дозволиме да ни ја одземат победата, ниту ќе признаеме каква било институција која ја прифаќа победата на Вујановиќ“, се вели во изјава на Демократскиот фронт, и се додава дека ќе го замрзне учеството во сите парламентарни работни групи, што би можело да биде увертира на целосниот бојкот на собранието.
ДПС е задоволна од резултатите, иако нејзиниот помал коалициски партнер, Социјалдемократската партија, одби да го поддржи Вујановиќ на изборите. 
„Ова може да послужи како доказ дека Црна Гора се движи во вистинската насока и дека патот е Европската унија и НАТО“, рече за SETimes Халил Дуковиќ, член на претседателството на ДПС.
„Иако нашиот коалициски партнер беше против Вујановиќ, тоа нема да ги наруши односите во владејачката коалиција, бидејќи ние имаме повисока цел, а таа цел се вика Црна Гора. Не сакам да коментирам за наводите на опозицијата, бидејќи тие секогаш ја кажуваат истата приказна откако ќе изгубат на избори.“
Црна Гора го почна долгиот процес на разговори за членство со ЕУ во јули 2012 година. Земјата, исто така, има кандидатски статус во НАТО, а владините претставници се надеваат на членство во НАТО во текот на следните две години. Претседателските избори беа втори во земјата откако истата прогласи независност од Србија во 2006 година. 
 На кои приоритети би сакале да се фокусира владејачката партија на Црна Гора? Кажете ни во коментарите.  
