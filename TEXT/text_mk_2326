03/03/2005
(Ројтерс - 03/03/05; AП, АФП, Ројтерс, ББС, ВОА, СНН, Скотсмен, Радио Б92 - 02/03/05; МКТЈ - 25/02/05)
Поранешниот висок генерал на Српската армија, Момчило Перишиќ, доцна во средата (2-ри март) рече дека следната недела ќе му се предаде на Меѓународниот кривичен трибунал за поранешна Југославија (МКТЈ). Тој се очекува во понеделник да замине за Хаг. 
МКТЈ сé уште не ги открил обвиненијата со кои тој ќе се соочи. Сепак, српските медиуми го поврзуваат неговото обвинение со бомбардирањето на хрватскиот крајбрежен град Задар во 1991 година, за кој соседната земја го осуди во отсуство на 20 години затвор. 
Обвинението, исто така, се смета дека го покрива и бомбардирањето на градот Мостар во западна Босна и Херцеговина од страна на силите под команда на генералот. 
60-годишниот Перишиќ беше началник на Генералштабот на Југословенската армија до 1998 година, кога југословенскиот претседател Слободан Милошевиќ го отпушти поради тоа што се спротивстави на белградската политика на Косово. Потоа тој формираше политичка партија и им се приклучи на опозициските сили што го срушија режимот на Милошевиќ во октомври 2000 година, носејќи на власт демократска влада. 
Перишиќ беше заменик-премиер до март 2002 година, кога премиерот Зоран Ѓинѓиќ побара од него да поднесе оставка по неговото кусо притворање поради сомневањата за шпионажа. Генералот, кој во тоа време беше, исто така, и член на федералниот парламент, побара парламентарен имунитет од обвинување и никогаш не беше обвинет во врска со наводите за шпионажа. 
Со очекуваното предавање на Перишиќ в понеделник тој ќе стане четвртиот обвинет што доброволно му се предал на Хашкиот трибунал во последниве четири недели, а шести во последниве пет месеци. Според Ројтерс, уште еден неодамна обвинет за воени злосторства, поранешниот командант за разузнавање и безбедност на босанските Срби, Здравко Толимир, исто така, најверојатно наскоро ќе се предаде. Поранешниот генерал на српската полиција, Сретен Лукиќ, кој беше обвинет во врска со косовскиот конфликт, исто така, наводно размислува да го направи тој чекор.
Поранешен помошник на воениот командант на босанските Срби за време на војната Ратко Младиќ, Толимир се соочува со заедничко обвинение со другите двајца поранешни генерали на босанските Срби, Милан Гверо и Радивоје Милетиќ, кој во понеделникот му се предаде на Хашкиот трибунал. Тројцата се обвинети во врска со нивната наводна вмешаност во воените злосторства извршени за време на конфликтот во БиХ, особено масакрот во Сребреница. 
Во своето прво појавување пред Хашкиот суд во средата, Гверо се изјасни за невин по обвиненијата против него. Милетиќ го искористи своето право за наизјаснување. 
Предавањата се случија во време на зголемен притисок врз српските власти за апсење и предавање на сите обвинети за воени злосторства што сé уште се наоѓаат на слобода, меѓу кои и Младиќ и поранешниот политички водач на босанските Срби, Радован Караџиќ. Наместо апсење на обвинетите Владата на српскиот премиер Воислав Коштуница се обидува да ги убеди да се предадат преку преговори. 
Предавањата дојдоа пред Физибилити студијата на ЕУ која на крајот би й овозможила на Србија да изгради потесни врски со Унијата. Брисел треба да ги објави резултатите од проценката кон крајот на овој месец. 
