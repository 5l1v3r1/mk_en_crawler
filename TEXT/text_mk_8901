30/08/2012
Мишко Талески за Southeast European Times во Скопје -- 30.08.12
Македонскиот инспекторат за локална власт ја одби иницијативата на градоначалникот на Гостивар да ги преименува јавните простори по некои контроверзни личности, како што е нацистичкиот соработник Џемаил Хасани (Џемо Хаса), кој изврши масакри врз локалното население во Втората светска војна.
Оваа контроверзност е дел од едни поголеми напори што се во тек низ цела Македонија, каде што двете најголеми албански партии предлагаат стотици улици да се преименуваат по етничките албански херои.
Ванчо Шехтански, директор на инспекторатот, изјави за SETimes дека напорите на градоначалникот Руфи Османи и албанското население во градот се спротивни на уставот и законските норми.
Македонскиот парламент се очекува да го разгледа предлогот. Улиците во Гостивар може да се преименуваат само со примена на Бадентеровиот принцип, кое бара мнозинство гласови од едно етничко малцинство за да се усвои некој предлог.
„Секаде каде Бадентеровиот мнозински принцип не се почитува, ќе ја поништиме одлуката и ќе ја направиме законски неприменлива“, рече Шехтански.
„Постои дисхармонија меѓу постојните имиња на улиците и реалната ситуација на теренот, која произлегува од етничкиот состав на [градот]. Одложувањето на [преименувањето] повеќе не може да се толерира“, рече Фадиљ Зендели, претседател на советот на општина Гостивар.
Демократската унија за интеграција (ДУИ) и Демократската партија на Албанците (ДПА) покренуваат иницијативи за преименување на улиците и знаменитостите. Во Скопје ќе бидат променети имињата на дури 50 улици, при што и писателот Исмаил Кадаре и поранешниот албански премиер Хасан Приштина се меѓу оние на кои можеби ќе им се оддаде почит.
Властите во Струга, исто така, планираат да ги преименуваат улиците по некои албански херои. „Ако не постигнеме заеднички договор, улиците, плоштадите и мостовите ќе бидат најпрво нумерирани, а потоа ќе ги преименуваме според договорот“, рече градоначалникот Рамиз Мерко.
Но, некои се противат на таа идеја, велејќи дека преименувањето може само да ги разгори етничките тензии.
„Апсурдно е да се промени име на улица наречена по некој антифашистички борец [со името] на некој фашист кој предизвикал реки крв меѓу сите етнички групи тука“, рече за SETimes Велко Стефановски (67), пензионер и жител на Гостивар.
Ова прашање е дел од една поширока дебата во регионот. Тековната дебата во Србија се однесува на барањето за еднаков третман на четниците, кои исто така соработуваа со нацистите, и правата на нивните потомци со оние на антифашистичките партизани.
Поштата во Стара Пазова, Србија, ги носи писмата на улицата која е именувана по Ратко Младиќ, иако промената не е официјално одобрена.
„Фактот дека општината вели оти таква улица не постои е лага и е смешна“, рече Славко Рудакијевиќ, 53-годишен жител на Стара Пазова, која ја преименуваше улицата.
Во јужна Србија, етничките тензии се разгореа минатиот јануари откако локалната власт ги промени имињата на 17 улици, со имиња на борците на ОВК и албански историски личности.
„Ваквите одлуки нема ништо да променат. Координативниот совет нема да дозволи граѓаните да бидат заложници на 1990-тите. Локалните политичари треба да ги решат егзистенцијалните проблеми, а не да провоцираат“, рече за SETimes Милан Марковиќ, поранешен министер за човекови и малцински права.
