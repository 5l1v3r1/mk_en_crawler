19/08/2005
ТИРАНА, Албанија -- Претседателот Алфред Мојсиу во четвртокот (18-ти август) се состана со шефот на изборната набљудувачка мисија на ОДИХР, Јурген Грунет. Тие разговараа за претстојното прегласување на изборите в недела во три изборни единици каде што имаше нерегуларности на изборите на 3-ти јули. Грунет рече дека се надева оти прегласувањето ќе се одржи во согласност со меѓународните стандарди и ќе претставува одраз на најдобрите компоненти од изборите во јули. Демократската партија (ДП) победи на изборите.
Исто така во четвртокот, претседателот на ДП, Сали Бериша, и водачот на Новата демократска партија (НДП), Генц Поло, потпишаа договор за формирање на нова владина коалиција. Поло рече дека целта е да се обезбеди непречено спроведување на важните реформи потребни за следните четири години. (Албански вести - 19/08/05; веб-страница на албанскиот претседател - 18/08/05) 
