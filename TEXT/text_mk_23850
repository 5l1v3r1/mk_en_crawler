20/04/2009
ПРИШТИНА, Косово -- Премиерот Хашим Тачи во саботата (18-ти април) рече дека неговата одлука да му се дозволи на српскиот претседател Борис Тадиќ да влезе во Косово е во интерес на државата. Тадиќ го посети манастирот Дечани во западно Косово во петокот, во предвечерјето на српскиот православен Велигден. Тој допатува со хеликоптер на КФОР. „Мојата порака е порака на мир за Србите, Албанците и сите луѓе кои живеат во Косово, во нашата Србија“, се цитира изјавата на Тадиќ.
Тачи во саботата објасни дека кога ги носи одлуките тој ги зема предвид интересите на државата и идните евроатлански интереси на Косово и не одлучува на ад-хок основа или според личните ставови. Опозициските партии жестоко се спротивставија на посетата на Тадиќ. Други високи српски претставници досега не успеваа да влезат во Косово ако ги игнорираа официјалните процедури.
Во другите вести од саботата, полицијата објави дека бил отворен оган врз патролен автомобил на главниот пат помеѓу Митровица и Лепосавиќ во северниот дел на Косово, каде што доминира српското население. Тоа се случи во петокот, додека полицијата се обидувала да запре и провери еден трактор. Тројца осомничени успеаја да избегаат од местото на настанот.
Од другите настани, запален е автомобил во сопственост на мисијата на ЕУ во Косово, ЕУЛЕКС, во саботата. Властите не јавија за евентуални повредени. (Коха Диторе, Зери, Косова Сот - 19/04/09; РТК, Кохавижн, Телеграфи, Косовалајв - 18/04/09)
