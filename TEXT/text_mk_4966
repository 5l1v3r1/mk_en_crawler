20/01/2010
Од Јусуф Рамадановиќ за Southeast European Times во Сараево -- 20/01/10 
Новиот правец на турската надворешна политика -- вклучително и силните напори за зајакнување на врските со соседите истовремено станувајќи регионална сила -- ќе имаат директно влијание на Босна и Херцеговина (БиХ). Медиумските шпекулации се фокусирани на наводната желба на Турција да стане сила на Балканот и пошироко. 
Една работа е сигурна: Влијанието на Турција во БиХ -- за добро и лошо -- изнудува силен одговор од оние што живеат во оваа помала држава. Некои предвидуваат позитивно влијание, додека други стравуваат дека дека истото може да ги зголеми етничките и меѓуетничките тензии. 
БиХ беше управувана од Отоманската империја, претходникот на модерна Турција, околу 500 години. 
Минатиот октомври, кога започнаа бутмирските разговори за уставните реформи, турскиот министер за надворешни работи, Ахмет Давутоглу, го посети Сараево. Тој беше топло пречекан од страна на претставниците на бошњачката заедница и се состана со други високи претставници и политичари, вклучително и со високиот претставник на БиХ Валентин Инцко.
На овие состаноци Давутоглу силно ја поддржа БиХ како суверена држава на нејзиниот пат кон членството во ЕУ и НАТО. Тој, исто така, даде охрабрувачки изјави во врска со потребата од реформи поврзани со ЕУ и ревидирање на сегашниот устав на земјата. Изјавите беа добро примени, највеќе меѓу политичарите. Ова беше примено како знак за силната поддршка за иднината на БиХ како суверена држава. 
На средината од декември, тројца клучни партиски водачи во земјата -- Сулејман Тихиќ од Партијата за демократска акција (СДА), Харис Силајџиќ од Партијата за Босна и Херцеговина (СБиХ), и Златко Лагумџија, од Социјалдемократската партија (СДП) -- добија покани за неформален состанок во Турција, по повод одбележувањето на годишнината од турскиот суфистички верски ред во Коња.
Но, состанокот никогаш не се одржа. Само Силајџиќ потврди дека ќе дојде, велејќи дека агендата била културна, а не политичка. Другите двајца рекоа дека нема да присуствуваат.
Подоцна беше откриено дека покани за состанокот биле испратени и до партиските и државните претставници на БиХ по етнички линии и по линиите на ентитетите. Тука спаѓаат сите тројца членови на претседателството на БиХ -- бошњачкиот, хрватскиот и српскиот -- како и премиерот Никола Шпириќ, кој е етнички Србин.
Реакцијата беше брза и лута, при што претставничката на Република Српска во Домот на народите на БиХ Душанка Мајкиќ рече дека неостварениот состанок во Турција бил обид за создавање нова исламска држава.
Но, Бошњачкиот конгрес на интелектуалниот совет (ВКБИ), невладина организација, издаде изјава во која ги охрабри поблиските врски во иднина помеѓу БиХ и Турција.
„Свесни сме за напорите што ги вложува турската влада за да ја зајакне БиХ на патот кон евроатланската интеграција, на кој ние сметаме дека секоја помош, особено онаа што се нуди од пријателските држави, е добредојдена“, се вели во истата. 
По постата на Давутоглу во октомври, БиХ беше посетена од голем број турски бизнис делегации и претставници, кои бараа инвестициски можности.
Минатата година Турција беше четврти по ред инвеститор во БиХ -- со 45 милиони евра -- зад Австрија, Словенија и Германија, според Агенцијата за промовирање странски инвестиции на БиХ. 
