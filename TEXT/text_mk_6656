07/12/2011
Игор Јовановиќ за Southeast European Times во Белград -- 07.12.11
Заладените односи меѓу Белград и Будимпешта се свртеа кон подобро во понеделникот (5-ти декември), кога српскиот парламент го усвои законот за рехабилитација. 
Будимпешта и етничките Унгарци во Србија не беа задоволни од предлог-верзијата на законот, кој го исклучуваше враќањето на имотот на сите оние кои беа регрутирани од окупациските единици за време на Втората светска војна.
Унгарските партии во Србија тврдеа дека едни вакви правни одредби ја дискриминираат нивната заедница. За време на Втората светска војна, голем број Унгарци во Србија честопати беа насилно регрутирани во единиците на Унгарската армија, која окупираше делови од српската провинција Војводина. 
Сегашната верзија на законот ја предвидува таа рехабилитација, и последователно на тоа враќањето на имотот ќе биде опција за сите кои не извршиле воени злосторства.
„Владата го поздрави фактот дека законот беше усвоен по консултациите меѓу српскиот парламент и Сојузот на војводинските Унгарци“, соопшти унгарската влада.
Дел од владејачката коалиција одби да го поддржи решението, но законот сепак беше усвоен со тесно мнозинство.
Решенијата ги задоволија Унгарците, чија владејачка партија е член на владејачката коалиција во Србија. 
Пратеникот од Сојузот на војводинските Унгарци, Ласло Варга, изјави за SETimes дека усвојувањето на законот „ја отстранува неправдата што й беше направена на унгарската заедница“, додавајќи дека барањата на партијата „се исполнети до последна точка и запирка“. 
„Суштината на законот е дека никој од оние кои не извршиле воени злосторства за време на Втората светска војна нема да биде исклучен од процесот на реституција, додека сите кои претрпеле неправда ќе имаат право да започнат постапки на рехабилитација“, рече тој. 
Но, не ги прифатија сите во владејачката коалиција новите решенија. 
Претставничката на Лигата на социјалдемократите на Војводина, Александра Јерков, која не гласаше за законот, рече дека оригиналниот предлог-закон не бил насочен кон Унгарците, туку имал за цел да ги заштити жртвите од фашизмот за време на војната. 
„Законот кој е усвоен нуди премногу широка основа за тоа кој може да се рехабилитира и со тоа да добие право на реституција“, рече Јерков за SETimes. 
Законот не ги доби гласовите и на уште еден член на владејачката коалиција, Социјалдемократската партија на Србија. Пратеникот Мехо Омеровиќ рече дека партијата не сака „соработниците на окупаторите и губитниците во Втората светска војна да бидат рехабилитирани“ во 2011 година. 
„Тоа ќе биде сквернавење на историјата и двојно убивање на жртвите“, рече Омеровиќ. 
Поради наводната дискриминација против Унгарците во Законот за реституција, на почетокот од октомври Унгарија се закани со вето за пристапувањето на Белград во ЕУ. 
„Ние сме посветени на европската интеграција на Србија, но пристапувањето не е реално со законите што колективно им ги негираат граѓанските права на луѓето“, рече на 2-ри октомври унгарскиот вицепремиер Золт Семјен. 
За време на дебатата за предлог-законот за рехабилитацијата, српскиот државен секретар во Министерството за правда, Слободан Хомен, го опиша законот како компромис, додавајќи дека се надева оти унгарската заедница ќе биде задоволна. 
„Суштината на законот е сите поединци кои доживеале неправда од државата да имаат право на рехабилитација. Честопати се случуваше во повоените години луѓето да го изгубат имотот и правата врз основа на административната поделба“, рече Хомен. 
По Втората светска војна, околу 9.000 луѓе беа прогласени за воени злосторници. Според некои проценки, околу 1,7 милиони луѓе загинаа во поранешна Југославија меѓу 1941 и 1945 година.
