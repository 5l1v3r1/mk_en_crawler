28/07/2011
Александар Кристи-Милер за Southeast European Times во Истанбул -- 28.07.11
За турските археолози, тоа беше една од побезобѕирните кражби на антиквитети што земјата ги доживеа во текот на последниве децении. 
Една година откако долната половина од статуата на Херакле, стара 1.800 години, беше откопана во близина на Анталија во 1980 година, неговата глава и рамења се појавија во Соединетите Држави, каде што биле купени од Музејот на фини уметностити (МФА) во Бостон. 
По 20 години спор, од музејот на 17-ти јули потврдија дека се согласиле да ја вратат неговата половина од статуата, што претставува последна победа на Турција во заложбите за враќање на стотици артефакти шверцувани надвор од земјата.
Кампањата за враќање, во која цел на Анкара се музеи во Србија, Германија, Франција и уште пет други земји, го нагласува растечкото влијание на Турција на светската сцена.
Некои аналитичари, исто така, сметаат дека истата го одразува и обновеното почитување во земјата на огромното богатство на анатолското културно наследство. 
Современата сага на поделениот Херакле претставува олицетворение на фрустрирачката борба со која Турција се соочува при повраќањето на своите богатства од стисокот на странските музеи. 
Кога за првпат беше навестено дека двата дела можеби се дел од истата скулптура, бостонскиот МФА го негираше ова врз основа на тоа дека многу други верзии на статуата биле направени за време на римскиот период, од кои многу преживеаја до ден денешен.
Дури и откако беа обликувани и споени гипсените копии, со што несомнено се докажа поврзаноста, музејот, кој нема документација за потеклото на статуата, одби да ја врати својата половина.
Посочувајќи дека турскиот закон ги заштитува само богатствата земени по 1906 година, директорот на музејот во тоа време тврдеше дека истиот може да е најден „во кое било време од италијанската ренесанса“. 
Сега, музејот се чини дека го прифати тврдењето на турските археолози: дека пљачкосувачи тајно ја зеле бистата на Херакле и ја прошверцувале надвор од земјата. 
Кетрин Гечел, заменик-директор на МФА, рече дека дури неодамна турската влада почна да покажува поголем интерес за статуата. 
„Турција ја интензивира својата кампања“, рече таа. „Дури во последниве неколку години тие ни покажаа фотографии и други докази за пљачкосувањето од местото.“
Во случаите на други, помалку расположени за соработка музеи, Турција почна да игра погрубо.
Во мај германскиот музеј Пергамон со двоумење се согласи да ја врати хетитската сфинга стара 3.500 години, откако турскиот министер за култура, Ертугрул Гунај, се закани дека ќе им забрани на германските тимови неколку археолошки ископувања во земјата. 
На крајот од минатата година Анкара направи чекор без преседан одземајќи ги лиценците за ископување на три француски и германски тимови, кои копаа во Турција со децении, потег кој според многумина претставуваше предупредување во битката за антиквитети.
„Ова е револуција“, беше цитиран Гунај во весникот Њујорк тајмс по договорот за сфингата. 
Нора Сени, директорка на францускиот Институт за анатолски студии, смета дека растот на Турција како политичка и економска сила на светската сцена делумно ја објаснува кампањата.
„Балансот на моќта е променет“, рече таа за SETimes. „Тие се сметаат себеси за голема регионална сила, и тоа им овозможува да бараат работи кои немаа самоувереност да ги побараат претходно.“
Но, таа исто така смета дека се појавува нов начин на размислување во врска со турското богатство на историски локалитети и артефакти. 
„Турската држава беше создадена разликувајќи се себеси од Отоманската империја и сето тоа што беше пред тоа -- постоеше табу во дискусиите за византиската култура“, рече таа. 
Но, владата на Партијата на правдата и развојот, која дојде на власт во 2002 година донесе со себе неоотоманизам, кој ја отвори вратата како за анатолското предисламско, така и за нејзиното исламско минато, тврди таа. 
„Турција си ја презема контролата врз своето наследство“, рече таа. 
