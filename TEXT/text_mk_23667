24/06/2009
БУКУРЕШТ, Романија -- Долниот дом на парламентот во вторникот (23-ти јуни) ја отфрли иницијативата за отпочнување кривична истрага против поранешниот премиер Адријан Настасе врз основа на обвиненијата за корупција, објавија медиумите. Гласањето заврши со 116 наспрема 100 гласови, што значи дека Настасе ќе го задржи својот пратенички имунитет. Тој е обвинет за злоупотреба додека бил водач на Социјалдемократската партија. Тој, наводно, зел повеќе од 230.000 евра од комерцијални активности за финансирање на својата кампања во 2004 година.
Во другите вести од вторникот, претседателот Трајан Башеску вети дека ќе ги суспендира сите владини министри кои се под истрага. Долниот дом на парламентот во вторникот се согласи да формира комисија за истрага која ќе ја испита наводната проневера и злоупотреба на државни пари од страна на министерката за млади и спорт, Моника Јакоб Риѕи. Таа, наводно, проневерила околу 630.000 евра наменети за прославата на Денот на младите минатиот месец. Министерот за животна средина, Николае Немирши, се испитува одделно, за наводно поднесување лажна изјава за имотната состојба. 
Исто така во вторникот, Министерството за правда објави дека американските власти се согласиле да го екстрадираат Михаи Неколаичиуч, поранешен менаџер на романското претпријатие Државни железници, кој се бара за проневера и измама. Тој беше уапсен во Флорида минатата недела за кршење на имиграциските закони. (Meдиафакс, Агерпрес, Зиаре, АП - 23/06/09)
