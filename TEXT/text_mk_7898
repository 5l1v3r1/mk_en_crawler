09/04/2013
Игор Јовановиќ за Southeast European Times во Белград -- 09.04.13
Српскиот парламент одобри закон кој предвидува создавање државен регистар на осудени педофили и осудени силувачи, со кој ќе им се забрани приближување до училиштата и игралиштата и се воведуваат построги казни за осудените.
Законот беше одобрен во понеделникот (8-ми април) и е наречен „Законот на Марија“, според Марија Јовановиќ, 8-годишно девојче кое беше нападнато и убиено во Стари Лединци, Војводина, во Србија, пред три години.
Таткото на Марија, Слободан Јовановиќ, го поднесе предлог-законот.
„Би сакал моето дете да биде последно според кое ќе се нарече еден ваков закон“, рече за SETimes Јовановиќ, кој е по занимање бравар.
Слободан Хомен, претставник на опозициската Демократска партија, говореше во прилог на законот.
„Важно е новиот закон да предвиди опција за контрола на педофилите и силувачите, откако тие ја отслужиле својата затворска казна, бидејќи е докажано дека во 80 отсто од случаите тие ги повторуваат кривичните дела“, рече Хомен за SETimes.
Според законот, педофилите и силувачите можат да бидат под полициски надзор и ќе им биде забрането да се доближуваат до градинки, училишта и детски игралишта. Ќе се состави специјален регистар на осудени педофили, при што во досие ќе се чуваат примероци од ДНК на истите.
Законот, исто така, им забранува на судовите да ја кратат казната на осудените педофили или да го ослободуваат криминалецот со кауција.
Олгица Батиќ, пратеник од Демохристијанската партија на Србија, исто така, се застапува за хемиско кастрирање на педофилите, иако тоа не е опфатено со новиот закон.
„Сметаме дека ваквата мерка е оправдана во ваквите случаи“, рече Батиќ.
Во 2012 година 15 лица беа уапсени во Србија во операцијата против педофилијата, наречена „Армагедон“. Повеќето осомничени во случајот ги нашле своите жртви онлајн.
Законот е посилен отколку законите во Босна и Херцеговина (БиХ). Таму имаше околу 50 случаи на непристојни напади врз малолетници во Република Српска, во текот на изминатите две години. Во повеќето случаи напаѓачот е таткото или друг член на семејството. Поради страв, срам и жигосување, семејствата и децата честопати не ги пријавуваат ваквите случаи.
Иако кривичните закони на Република Српска, Федерацијата на БиХ и округот Брчко предвидуваат казни за дела со квалификација педофилија со затворски казни од три месеци до 20 години, казните за извршителите се најчесто благи.
Психологот Јасминка Диздаревиќ, која пишува за Азра магазин и други публикации, вели дека во државата треба да постои база на податоци за сексуалните прекршители, што ќе им е достапна на граѓаните за нивна заштита. 
„Постои претпоставка дека ваквите кривични дела може да се повторат. Според тоа, треба да има јавен регистар на ваквите лица, за да се осигури дека граѓаните знаат дека живеат во нивна близина. Откако извршителите ќе бидат ,обележани' во јавноста, ќе размислат пред да го повторат кривичното дело“, рече Диздаревиќ за SETimes.
Во Романија сенаторот Дан Воикулеску во 2012 година иницираше закон против педофилијата, за зголемување на казните за кривичните дела кои го загрозуваат животот, физичкиот и психичкиот интегритет. Тој напиша на неговиот блог во февруари 2013 година дека педофилијата, силувањето и убиството ги уништуваат судбините и можат да го растурат целото општество.
Во акциите на романската полиција и другите романски и надворешни институции постојано се откриваат мрежи на детска педофилија и проституција. Романија е позната како држава од која потекнуваат многу жртви, кои се транспортирани за експлоатација во странство.
Децата што живеат на улиците и децата без родителски надзор лесно стануваат жртви на педофилија.
Ана Ловаковиќ во Бања Лука и Габриел Петреску во Букурешт дадоа придонес за овој напис.
 Според вас, покрај усвојување на нов закон, кои други социјални мерки би ја намалиле педофилијата? Искористете го форумот на коментари долу за да дадете придонес во дискусијата. 
