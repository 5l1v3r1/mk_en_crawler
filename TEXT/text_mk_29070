07/06/2010
ПРИШТИНА, Косовo -- ЕУЛЕКС ја интензивираше истрагата за можната злоупотреба на државни средства во Министерството за образование, наука и технологија. Обвинителите на ЕУЛЕКС тивко го посетија министерството во изминатиот месец во врска со сомневањата за злоупотреба на ресурси, објавија локалните медиуми во понеделникот (7-ми јуни). Извори велат дека некои од најлојалните советници на министерот Енвер Хоџај поднесле оставка поради оваа истрага. Официјални претставници на министерството ниту ги негираа, ниту ги потврдија овие извештаи. Мисијата за владеење на правото на ЕУ ја зајакна теренската работа за да собере докази во владините канцеларии со цел исполнување на својот мандат во борбата против организираниот криминал и корупцијата. На крајот од април, ЕУЛЕКС изврши рација во канцелариите и приватниот имот на министерот за транспорт, Фатмир Лимај, кој беше осомничен за злоупотреба во врска со договорите за изградба на патишта.
Европски дипломат акредитиран во Приштина, говорејќи под услови на анонимност, потврди во неделата дека долгиот процес на политички консултации довел до формула според која ЕУЛЕКС може да почне со апсење на официјални претставници оваа недела. (Зери, Кохавижн, РТК, Телеграфи - 07/06/10)
