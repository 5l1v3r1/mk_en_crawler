23/10/2007
КИЕВ, Украина -- Американскиот министер за одбрана, Роберт Гејтс, ги повика земјите-членки на НАТО да ги задржат своите војници во КФОР и по крајниот рок на 10-ти декември за разговорите околу финалниот статус на Косово. Во обраќањето на состанокот на Советот на министри за одбрана од Југоисточна Европа што е во тек во Киев, во понеделникот (22-ри октомври) Гејтс објасни дека КФОР треба да биде подготвен за какво било сценарио по тој датум, кога меѓународната тројка посредници за Косово треба да го поднесе својот извештај до генералниот секретар на ОН, Бан Ки Мун. Гејтс истакна дека присуството на 16.000 војници на КФОР таму ќе биде клучно за зачувување на стабилноста, особено ако преговорите пропаднат. (Блиц - 23/10/07; РТК, РТС, Танјуг, АП, ДВ - 22/10/07)
