20/12/2007
Од Недељко Рудовиќ за Southeast European Times во Подгорица –20/12/07
Само неколку недели пред Европскиот парламент да го ратификува Договорот за стабилизација и асоцијација (ДСА) на Црна Гора со ЕУ на 14-ти декември, владата подготви извештај за приоритетите на надворешната политика на земјата.
„Воспоставувајќи и спроведувајќи ги основните приоритети во надворешната политика, Црна Гора ќе се залага за интеграција во европските и евроатланските структури и сите регионални иницијативи“, се вели во документот.
Помеѓу главните цели на владата е зајакнувањето на односите со Германија, Велика Британија, Франција и Италија, додека Кина, исто така, се рангираше високо на листата. Исто така, во извештајот се споменуваат медитеранските земји, како и Индија, Јапонија и Бразил.
Учеството во меѓународните организации -- меѓу кои ОН, Советот на Европа и ОБСЕ -- е важно, особено „во врска со подготовките за и напредокот кон членството во ЕУ и НАТО“.
Документот го истакнува членството во ЕУ како клучна стратешка цел која ќе „доминира“ во црногорската надворешна политика во блиска иднина.
Исто така, во документот се истакнати односите со Србија, кои, поради редица историски, културни и економски причини -- како и нивната заедничка европска и евроатланска перспектива -- ќе продолжат да се зајакнуваат и негуваат.
Сепак, некои опозициски членови го критикуваа извештајот поради нејзиниот акцент на потенцијалното членство во НАТО и поради тоа што во него односите со Србија не претставуваат највисок приоритет.
За време на седницата минатиот месец на парламентарната комисија за меѓународни прашања, некои опозициски партии рекоа дека членството во програмата на НАТО Партнерство за мир е доволно. 
„Ништо повеќе од тоа“, рече претседателот на Народната партија, Предраг Поповиќ.
Фактот што владиниот став за конечниот статус на Косово не е во нацрт-документот, беше исто така критикуван. Сепак, министерот за надворешни работи, Милан Рочек, рече дека Црна Гора нема да преудицира околу ова прашање. 
„Тоа треба да го оставиме на главните преговарачи. Без оглед на конечното решение, Црна Гора ќе биде доволно мудра да избегне внатрешни проблеми и да ја зачува меѓуетничката хармонија“, рече тој.
Сепак, ако Црна Гора се надева на влез во ЕУ, ќе мора да стори повеќе од одредувањето на приоритетите, според шефот на Комисијата за Југоисточна Европа на Европскиот парламент (ЕП), Дорис Пак. Таа ја предводи делегацијата на Европскиот парламент која треба да се состане во четврток во Црна Гора со претседателот Филип Вујановиќ, премиерот Жељко Штурановиќ и претседателот на парламентот, Ранко Кривокапиќ.
Пред нејзиното доаѓање во средата, Пак посочи дека земјата би можела да влезе во ЕУ во следните неколку години. Сепак, таа предупреди дека тоа ќе биде возможно само ако Црна Гора работи на елиминирањето на некои фактори што му штетат на нејзиниот имиџ, како што се корупцијата и организираниот криминал. 
„Зборовите, обврските и ветувањата мора да се применат во практиката, реформата на судскиот систем и јавната администрација мора да се спроведе. Што побрзо, тоа подобро“, рече Пак.
