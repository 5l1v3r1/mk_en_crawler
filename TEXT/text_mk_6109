02/05/2011
(Си-Ен-Ен, Би-Би-Си, Њујорк тајмс, УСА Тудеј, Скај њус, РФЕ/РЛ, ВОА, Гардијан, Заман, Хуријет, Б92, Танјуг, Софија ечо, Софиска новинска агенција, Dnevnik.bg, новинска агенција Тренд - 02/05/11)
Веста за смртта на водачот на Ал каеда, Осама бин Ладен, предизвикаа реакции од балканските и меѓународните водачи, при што многумина ја поздравија како пресвртница во светската борба против терористичките мрежи. 
Бин Ладен загина за време на рацијата на американските сили на комплекс во Аботабад, околу 100 километри северно од пакистанскиот главен град Исламабад, рече американскиот претседател Обама во изјавата од Белата куќа доцна во неделата (1-ви мај). Светски најбараниот терорист беше застрелан во глава откако се спротивстави на нападот, рече тој. 
„Бин Ладен не беше муслимански водач; тој беше масовен убиец на муслимани. И навистина, Ал каеда уби голем број муслимани низ целиот свет, вклучително и наши“, рече Обама, опишувајќи ја неговата смрт како најзначајно достигнување досега во борбата против насилниот екстремизам. 
Претседателот Абдула Ѓул од Турција, каде што повеќе од 60 луѓе загинаа во самоубиствениот бомбашки напад во ноември 2003 година во Истанбул, беше првиот балкански водач што ја коментираше веста. 
„Овој настан покажува дека терористите и шефовите на терористичките организации на крајот ќе завршат во рацете на безбедносните сили, мртви или живи“, рече тој. „Убиството на светски најопасниот и најсофистициран [терористички] водач треба да биде лекција за сите“, истанбулскиот весник Заман го цитираше Ѓул. 
Во Атина грчкиот министер за надворешни работи, Димитрис Друцас, рече дека смртта на Бин Ладен е „силен удар за тероризмот“.
Без оглед на различните религиски верувања и политички ориентации, меѓународната заедница има обврска да се обедини против светскиот тероризам, рече тој во коментарот што го пренесе новинската агенција АНА-МПА.
Меѓународниот тероризам е „беден феномен и континуирана закана за меѓународниот мир и безбедност кои ја поткопуваат иднината на општествата низ целиот свет за просперитет и растеж“, рече Друцас.
Син на саудиски милијардер, Бин Ладен беше главен организатор на терористичкиот напад од 11-ти септември во САД, при кој загинаа илјадници цивили. Меѓу другите напади поврзани со неговата организација е бомбардирањето од 2002 година, при кое загинаа стотици луѓе во индонезискиот туристички остров Бали, самоубиствените бомбашки напади од 2005 година на лондонски подземни возови и автобус, и бомбашките напади на хотели во Јордан подоцна истата година. 
И покрај нејзиното значење, смртта на Бин Ладен не значи крај на напорите за пораз на неговата мрежа, истакна Обама во својата изјава. 
„Нема сомневање дека Ал каеда ќе продолжи да врши напади против нас. Мораме и ќе останеме внимателни дома и во странство“, рече тој. 
Слично мислење искажаа и другите водачи, вклучително и бугарскиот премиер Николај Младенов. 
„Јасно е за Бугарија дека ова не значи ставање крај на меѓународниот тероризам и ликвидација на Ал каеда. Нашата земја ќе продолжи да придонесува конзистентно во борбата против светскиот тероризам, кој може да биде поразен само со обединети напори на целата меѓународна заедница“, рече Младенов во изјавата.
Во исто време, тој ја поздрави успешната американска операција. „Ликвидацијата на водачот и инспиратор на Ал каеда претставува чин на праведна одмазда за бројните жртви на екстремизмот. Денес стана јасно дека тие ужасни криминални дела кои тој ги инспирираше не завршија неказнето“, рече Младенов во специјалната изјава. 
Портпаролката за бугарското Министерство за надворешни работи, Весела Чернева, потврди дека нејзината влада презема чекори за зголемување на безбедносните мерки во амбасадите и дипломатските мисии. Соединетите Држави, исто така, издадоа предупредување до амбасадите низ целиот свет, и ги предупредија американските патници надвор од земјата да бидат внимателни поради опасноста од одмазнички напади. 
