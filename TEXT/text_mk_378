18/07/2011
 Малабар Рауфоглу за Southeast European Times – 18/07/11
Ѓулер Ајгун мислела дека ќе биде вработена како домаќинка кога отпатувала во Истанбул во јули 2009-та година. Наместо тоа, таа завршила во бордел, принудена на проституција. 
„Јас бев бремена тогаш и немав пари, бидејќи починаа и мојот сопруг и татко ми“, објаснува 29-годишната Азербејџанка, мајка на две деца. „Турција беше мојата последна шанса да ги спасам нашите животи, и една жена што ја најдов преку весник ми понуди работа таму, ветувајќи ми плата од 2500 американски долари месечно“.
Наместо тоа, трговците со луѓе ја продале на бордел и го одзеле пасошот. Бебето што го носела никогаш не се родило.
„Еден месец откако пристигнав, еден од луѓето што ме заробија го притисна мојот стомак и го уби моето неродено дете, бидејќи поминував премногу време на пренаталната грижа, отколку на клиентите. 
Трговците со луѓе ја држеле заклучена во една куќа неколку месеци, каде што таа требало да услужува најмалку шест луѓе дневно.
„Во куќата имаше уште пет други Азербејџанки и Украинки,“ се сеќава таа. „Секој ден се обидувавме да најдеме начин за да избегаме, но секој пат беше затворен“. 
„Еден ден, киднаперите не одведоа во борделот во центарот на градот, и успеавме да се јавиме во полиција преку телефонот на еден клиент, и полицијата нè спаси,“ вели таа. 
Таа смета дека имала среќа не само затоа што можела да контактира со властите, туку, исто така, бидејќи тие биле подготвени да интервенираат.
„Не би ви помгнале сите полицајци“, вели таа. „Некои од клиентите [во борделот] се претставуваа како полицајци“.
Ајгун е една од илјадниците очајни жени, главно од земјите на поранешниот Советски Сојуз, каде што невработеноста е висока и има малку можности, кои гледаат на Турција како на место каде можат да ги подобрат нивните животи - само за да станат жртви на сексуално искористување. 
Озтурк Туркдоган, претседател на Асоцијацијата за човекови права со седиште во Истанбул, вели дека трговијата со луѓе не е само проблем на спроведување на законот, туку исто така ги одразува широко распространетите ставови за жените. 
„Една машко-доминирана култура е сè уште на власт во оваа земја“, изјави тој за SETimes . „Сексуалниот пристап кон жените, особено ако таа е странец, е доминантен, и тешко е да се справиме со тоа.“
Во правната арена, владата има потреба од „една посериозна политика“, вели Туркдоган. „Со централизирање на полицијата и жандармеријата, Турција ја губи локална контрола врз ваквите проблеми“. 
Вкупно 430 луѓе осомничени за нелегална трговија беа дадени на суд од страна на турските власти од јануари до септември 2010-та година, а 150 од нив на крајот беа ослободени. Официјални лица велат дека апсењата се само „врв на ледениот брег“ кога станува збор за мрежите за трговија со луѓе.
Турските власти инсистираат на тоа дека се справуваат со ова прашање. Во текот на нејзините речиси десет години на власт, владејачката АКП се обидува да ги заостри правните и административни прописи и да обезбеди поголема поддршка за жртвите.
„Како резултат на овие мерки, во периодот помеѓу 2004-2009-та година, спасивме околу 800 жртви на трговија со луѓе ... особено од источниот блок и им обезбедивме помош“, изјави Нукхет Хотарr, заменик-лидерот на АКП задолжена за социјалните работи.
„Жално е тоа што нашата земја, поради развиенот туризам и другите сфери, се уште ги привлекува трговците со луѓе да ги реализираат своите валкани намери“, додаде таа.
Владата, вели Хотар, исто така, има за цел да ја зголеми меѓународната соработка за борба против мрежите за трговија со луѓе.
„Не смееме да заборавиме дека ако Турција дејствува против проблемот сама, нејзините можности ќе бидат ограничени“, вели таа.
Од друга страна, притисокот врз Анкара да ги подобри напорите против трговијата со луѓе се зголеми во последниве години поради нејзината кандидатура за влез во ЕУ. 
Во годишниот извештај за трговијата со луѓе за 2011-та година, американскиот Стејт департмент ја стави Турција во Групата 2 на листата. Турската влада „не ги исполнува во целост минималните стандарди за елиминација на трговијата со луѓе минатата година, иако прави значителни напори да го стори тоа“, се истакнува во извештајот.
„Владата [на Турција] не се обидува доволно да го поправи својот долгогодишен недостаток на неконзистентна заштита на жртвите во Турција, што резултира со значителни празнини во заштитата и помошта на жртвите “, се вели во извештајот, додавајќи дека бројот на жртвите идентификувани од полицијата се намалил за речиси половина во споредба со претходната година. 
Според регионалните експерти наведени во извештајот, турските власти продолжуваат да ги апсат и депортираат жените во проституцијата без соодветни напори да се утврди дали тие се жртви на трговија или не.
На пример, на 28-ми октомври 2010-та, полицијата спроведе рација во јахта која работела како хотел, но исто така беше откриено дека нуди проституциски услуги од Украинки и Русинки, од кои некои биле на возраст од 17 години. Жртвите биле депортирани откако биле притворени и изведени пред јавен обвинител на сослушување. 
Властите, сепак, подоцна осудија 10 осомничени во овој случај обвинети за трговија со луѓе во декември 2010-та година. Судбината на депортирани жртвите не е позната. 
Ѓулдал Аксит, претседател на парламентарната комисија за еднакви можности на мажите и жените, вели дека Анкара се надева дека ќе биде преместена во групата 1 во извгештајот за 2011-та година. Таа вели дека напорите на Турција се „фантастични“ 
„Ние ги предводиме околните земји во однос на борбата против трговијата со луѓе", изјави таа за SETimes, додавајќи дека Турција треба да биде прифатена како стратешки партнер, а „не само како редовна регионална проблематична земја“. 
Што се однесува до Ајгун, таа не може да помогне, но се сеќава дека и покрај тоа што успеа избега, многу други жени се се уште заглавени, а бандите продолжуваат да го избегнуваат спроведувањето на законот.
„Мојот живот никогаш нема да биде ист бидејќи оние што ми го направија тоа се уште се слободни “, вели таа. „Ја загубив почитта и достоинството и не му посакувам таков живот, дури и на мојот непријател.“ 
