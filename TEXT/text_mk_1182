13/10/2008
 Истанбул беше домаќин на Првиот меѓународен евроазиски конгрес на форензичките науки од средата (8-ми октомври) до саботата. Повеќе од 120 форензичари од 35 земји учествуваа на конгресот, кој се фокусираше на „Борбата против тероризмот -- интерактивни односи помеѓу форензичките дисциплини“. 
*** 
Првата банка на матични клетки во Србијa ќе започне со работа до 2010 година, објави Министерството за здравство. Банката ќе им овозможи на сите родители да ги зачуваат матичните клетки од папочната врвца и да ги искористат, ако биде потребно, за лечење на 75 различни болести.
*** 
 Романскиот добитник на Нобеловата награда, Георге Емил Паладе, почина на 96-годишна возраст, објавија локалните медиуми во средата (8-ми октомври). Паладе ја освои Нобеловата награда за медицина во 1974 година за неговото истражување на клеточната биологија. Тој беше член на Американската академија на науките и Академијата на науките и уметностите. 
*** 
Комитетот на Меѓународниот астрономски сојуз му оддаде признание на грчкиот aстроном Клеоменис Циганис од Аристотеловиот универзитет во Солун, именувајќи го астероидот претходно познат како 1999 РЦ221 според него. Астероидот го носи името 21775 Циганис, при што бројката го означува неговото место на листата на астероиди за кои астронаутите прецизно ја пресметале нивната орбита. Астрономот го откри астероидот 1999 РС221 во септември 1999 година.
*** 
ЦеБИT Информатик Еуроазија, најголемиот и најважен саем на информатичка и комуникациска технологија (ИЦТ) на Балканот, беше отворен на истанбулскиот Саем и Конгресен центар ТУЈАП во вторникот (7-ми октомври). Преку 900 претпријатија од неколку земји се собраа за да ги изложат своите решенија на интегрираната технологија. Повеќе од 15.000 луѓе го посетија саемот, кој заврши во неделата. 
*** 
 Косовската влада ќе ги опреми сите основни училишта во земјата со компјутерски лаборатории во рок од три години, објави министерот за образование Енвер Хоџај. Тој ја отвори првата лабораторија во селото Малишево во централно Косово на 3-ти октомври. 
*** 
Триесет и четвртото издание на Букурешкиот меѓународен саем на техника (ТИБ) се одржа од вторникот (7-ми октомври) до саботата. Околу 1.000 претпријатија ги покажаа своите најнови технички развојни идеи на саемот, на кој учествуваа излагачи од Романијa, Aвстрија, Белгија, Бугаријa, Русијa, Грција и Tурција. 
*** 
ЕУ ќе инвестира преку 54 милиони евра во научните истражувања и развојот во Бугаријa, објави генералниот директор на ЕУ за истражувања, Жозе Мануел Силва Родригез, на 6-ти октомври за време на посетата на Софија. Само конзорциуми ќе имаат дозвола да аплицираат за финансиски средства од различни програми, објасни тој. Структурните фондови на ЕУ создаваат многу можности за финансирање на подобрување на научното истражување во Бугарија, вклучително и купување нова опрема и обука, рече тој. 
 (Разни извори 06/10/08-13/10/08)  
