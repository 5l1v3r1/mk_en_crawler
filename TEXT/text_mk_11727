18/02/2005
ЗАГРЕБ, Хрватска -- Во писмото на Владата до ЕУ објавено во четвртокот (17-ти февруари) се вели дека таа ќе стори сé што е во нејзина моќ за да ја подобри соработката со Трибуналот на ОН за воени злосторства, иако не ветува дека ќе го уапси и екстрадира пензионираниот генерал Анте Готовина. Писмото уследи по серијата предупредувања од страна на високи претставници на ЕУ. Притисокот уште повеќе се зголеми во четвртокот, кога полскиот министер за надворешни работи, Адам Ротфелд, се состана со главната обвинителка на ОН, Карла дел Понте. По состанокот ЕУ објави дека нема да започне разговори за пристап со Хрватска ако Готовина не му биде предаден на Трибуналот до 17-ти март. 
Во другите вести, Колинда Грабар-Китаровиќ во четвртокот положи свечена заклетва на функцијата министер за надворешни работи и европски прашања. Таа беше избрана за пратеник во 2003 година, а истата година стана министерка за европски прашања. По оставката на министерот за надворешни работи Миомир Жужул и одлуката на премиерот Иво Санадер за спојување на Министерството за надворешни работи и Министерството за европски прашања, Грабар-Китаровиќ беше избрана да го предводи новото министерство.
Парламентот во четвртокот одобри и други промени во Владата. Невен Љубичиќ беше наименуван за министер за здравство, а Дамир Поланчец беше назначен за заменик-премиер задолжен за економската политика. (АП, Вјесник, Вечерњи лист - 18/02/05; ББС, АФП, Индекс, ХИНА - 17/02/05)
