19/10/2009
Од Зоран Николовски за Southeast European Times во Скопје -- 19/07/09
Југославија ја нема повеќе, но некои случувања сé уште го оживуваат чувството на единство меѓу нејзините поранешни граѓани. Во петокот (16-ти октомври), луѓето од Скопје до Загреб ги оставија настрана своите разлики, за комеморацијата на поп-легендата Тоше Проески, кој загина во сообраќајна несреќа пред две години.
Проески постигна многу за време на својот кус живот. Роден во малото, планинско гратче Крушево, во централна Македонија, тој стекна слава не само како пејач и поп-икона, туку и како хуманист и пример за младите луѓе. 
Тој сакаше да го обедини Балканот со музиката, градејќи културен мост не само меѓу земјите од поранешна Југославија, туку и со другите земји од регионот, како што е Бугарија. Тој ги освои сите можни музички награди на Балканот и се подготвуваше да го освои европскиот медиумски пазар. 
Иако неговиот албум на англиски јазик сé уште не е објавен, тој остана во срцата на милиони луѓе, како што покажа неодамнешната 24-часовна специјална емисија посветена на него.
Програмата ја емитуваше српскиот сателитски канал ТВ Свет Плус, кој го гледа целиот Балкан и е популарен меѓу младите генерации. За време на програмата беа емитувани СМС пораки од Македонија, Србија, Босна и Херцеговина, Црна Гора, Словенија, Хрватска, Бугарија, како и од иселениците во Западна Европа и Австралија.
Иако жални, пораките ги истакнаа идеалите на починатиот пејач: мир, солидарност и единство. 
„Целиот Балкан те сака“, напишаа гледачите. „Тоше го разбуди најдоброто во нас, повторно обединети нации.“ 
Во меѓувреме, Меѓународниот фан-клуб Тоше Проески организираше меморијални собири низ целиот регион. Ожалостените се собраа на главниот плоштад во Скопје и во црквата Св.Климент Охридски. 
Надвор од Македонија, собири се одржаа во грчко-римската католичка црква Св. Кирил и Методиј во Загреб, православната црква Свето Благовестие во Дубровник и во цркви во Белград, Нови Сад, Бања Лука, па дури и во Франкфурт, Германија. Исто така, по овој повод, 15 маратонци во петокот тргнаа на пат од Нова Градишка за Крушево.
„Среќни сме што Тоше успеа да ги обедини квалитетните луѓе, дури и по својата смрт. Ова се доживотни пријателства“, рече Слаѓана Поповиќ, координатор на фан-клубот. Клубот организира добротворни кампањи и донира музички инструменти во чест на Тоше Проески.
Проески загина во близина на Нова Градишка, во Хрватска. Автомобилот со кој патуваше удри во позадината на еден камион. Беше погребан со државни почести во Македонија, а на погребот присуствуваа највисоките политички водачи на земјата. Пејачот имаше само 26 години.
