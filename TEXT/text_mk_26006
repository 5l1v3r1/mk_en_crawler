17/09/2009
БУКУРЕШТ, Романија -- Најголемата опозициска партија Национално либералната партија (ПНЛ) и Демократскиот сојуз на Унгарците (УДМР) во средата (16-ти септември) поднесоа иницијатива за гласање недоверба на владата. Ова беше направено откако премиерот Емил Боц ги претстави трите нови предлог-закони за реформа на јавниот сектор. Тие го покриваат системот на единствена плата во јавниот сектор, образовните реформи и реформите во јавната администрација. ПНЛ, која е незадоволна поради тоа што ниту еден од нејзините амандмани не беше вклучен, не можеше да ја отпочне процедурата самостојно, така што успеа да договори поддршка од УДМР. Заедно тие имаат 121 од 471 места во парламентот.
Претседателот на ПНЛ, Крин Антонеску, во средата за новинарите изјави дека е сигурен оти гласањето за недоверба нема шанси да помине. Сепак, тој додаде дека тоа е демократска процедура и дека тие ја имаат потребната бројка за негово отпочнување. Ако гласањето за недоверба не успее, трите предлог-закони претставени во вторникот, ќе бидат усвоени и ќе стапат на сила веднаш штом претседателот ќе ги потпише. (Гандул - 17/09/09; Медиафакс, ТВ-Нет, Романија либера - 16/09/09)
