22/07/2010
Од Пол Чикои за Southeast European Times во Букурешт – 22/07/10
Романската државна новинска агенција Агерпрес во вторникот (20-ти јули) ја деградираше главната уредничка Марина Бадулеску, откако таа се појави пред дисциплинската комисија за објавување лажно интервју со романската пејачка Мадалина Маноле, која изврши самоубиство на 14-ти јули. 
Интервјуто, објавено неколку часа по смртта на Маноле, беше компилација на извадоци земени од нејзиниот блог и нејзините претходни изјави, откри медиумскиот блог Пагина де Медиа.
„Ова е неприфатливо. Ова е грубо кршење на професионалната етика“, изјави за Реалитатеа ТВ заменик-претседателот на Пратеничката комора Виктор Сокачиу.
Четири медиумски организации -- Центарот за независно новинарство (ЦНН), Активвоч, Конвенцијата на медиумски организации и Здружението Публикмедиа -- во понеделникот поднесоа жалба до две парламентарни комисии кои вршат надзор на средствата за масовно информирање. 
„Самиот факт што ова загрозување на принципите беше направено од или со одобрение на различни луѓе со уредничка одговорност од највисок ранг во агенцијата, го доведува во прашање целиот начин на кој Агерпрес го исполнува својот јавен маднат“, се вели во изјавата на четирите организации. 
„Покрај игнорирањето на правата на приватност и почитта кон некој што е починат, некои новинари сурово ја прекршија етиката која се однесува на извештаите во случај на самоубиство“, рекоа тие. „Ги сметаме ваквите практики за штетни, како за публиката, така и за самата професија, која е и онака [на пат да го изгуби] својот кредибилитет.“ 
Бадулеску, уредничката во центарот на контроверзноста, ги бранеше своите постапки. Таа рече дека Агерпрес не сакал да го промовира натписот како „последно интервју“ на Маноле. 
Експертот за медиуми Јулијан Команеску изјави за SETimes дека некои од персоналот на Агерпрес, кои работеле на натписот, не биле запознаени со неговата измамничка природа.
„Овој натпис, интервјуто, кое звучи цинички под дадените околности, произлегува од фактот што еден од уредниците во Агерпрес бил, исто така, вовлечен во измамата, за која не знаел ништо“, рече тој. 
„Вакви работи се случувале и порано, не само во романските медиуми. Тие се случуваат честопати во светот на забавата“, вели Команеску.
Смртта на Маноле предизвика битка меѓу телевизиските станици за рејтинг, при што некои дури и го емитуваат нејзиниот погреб во живо.
