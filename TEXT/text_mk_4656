13/11/2008
Од Наташа Радиќ за Southeast European Times во Загреб -- 13/11/08
Серија насилнички напади ја потресе Хрватска, оставајќи ги многумина загрижени за нивото на личната безбедност и сигурност во земјата. Најсилни примери се убиството на една млада стажантка по право и, само неколку недели подоцна, нападот за автомобил-бомба во кој загинаа уредникот и маркетинг директорот на еден голем хрватски весник. Но, иако убиствата на Ивана Ходак, Иво Пуканиќ и Нико Франиќ ја шокираа земјата, овие во никој случај не беа единствени случаи.
Во јуни напаѓачи од заседа го нападнаа истражниот новинар Душан Миљуш од весникот Јутарњи лист пред неговиот дом, испраќајќи го во болница со потрес на мозокот и скршена рака. Тој претходно доби смртни закани. Хрватското здружение на новинари одржа два митинзи, протестирајќи поради инертноста на властите во изведувањето на напаѓачите на Миљуш пред лицето на правдата.
Еден месец претходно, претставникот на градската власт во Загреб Игор Раѓеновиќ беше претепан откако ја обелодени корупцијата во едно претпријатие за градење патишта. Власттие подигнаа обвинение против двајца осомничени и ги изведоа на судење.
Во септември, неидентификувани мажи го нападнаа Јосип Галинец, генералниот директор на градежниот гигант Индустроградња, со железни шипки на улиците на Загреб. Сомневањата се дека мотивите за нападот се митото и корупцијата.
Бруталното претепување на Лука Риц, средношколец кој почина како резултат на повредите, исто така го привлече вниманието на јавноста. Пријателите и семејството на Риц ја повикаа полицијата да ги фати неговите убијци. Неговите соученици се вклучија во напорите, лепејќи постери низ Загреб и барајќи од сведоците да кажат што знаат.
Владата на премиерот Иво Санадер е ставена под зголемен притисок да покаже дека прави нешто за да го прекине насилството. Санадер ја предупреди полицијата дека мора да одговори ефикасно. 
„Ако загребската полиција не е подготвена и способна да си ја врши својата работа, ќе бидат направени персонални промени и ќе бидат одредени казни“, рече тој. 
Полицијата постигна резултати во случајот на Пуканиќ, спроведувајќи брзи апсења и работејќи со регионалните власти на пресекувањето на криминалната мрежа. Тоа го врати чувството на оптимизам во хрватскиот главен град.
На крајот од октомври полицијата уапси пет лица во врска со убиството на Риц. Четворица беа малолетници, најмалиот имаше 15 години.
Уште пошокантен беше мотивот што тие го кажаа. Напаѓачите рекоа дека им било здодевно и сакале да прават нешто.
