27/10/2008
БУКУРЕШТ, Романија -- Премиерот Калин Попеску Таричеану во саботата (25-ти октомври) го критикуваше претседателот Трајан Башеску за неговата одлука да го потпише контроверзниот закон со кој на настаниците им се дава зголемување на платите од 50 отсто. „Можам да извлечам само еден заклучок: тој смета оти резултатите на изборите се поважни од иднината на Романија“, рече Таричеану во телевизиското интервју. Таричеану рече дека бил сведок на „евтина драма“ во која Башеску му побарал дополнителни податоци за економските последици од зголемувањето на платите. Таричеану рече дека податоците што му ги дал покажале оти мерката може да биде катастрофална за буџетот. Во петокот одобрението на Башеску за зголемување на платите предизвика пад на берзата. Букурешката берза ги прекина сите трансакции поради општите падови. 
И покрај тоа, Башеску во саботата доби поддршка од водачот на Демократската либерална партија, Емил Боц. Тој рече дека неговата партија ќе иницира гласање за недоверба во парламентот ако владата се обиде да го блокира зголемувањето на платите. „Владата може или да го спроведе законот или да си оди дома“, рече Боц. (Медиафакс, Реалитатеа ТВ, Зиаре - 25/10/08; Медиафакс, Агерпрес, Хотњус - 24/10/08)
