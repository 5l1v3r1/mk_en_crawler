03/12/2007
Од Наташа Тадиќ за Southeast European Times во Загреб – 03/12/07
Хрватската влада подготвува нов законски пакет кој ќе ги охрабрува жените да раѓаат повеќе деца. Новата финансиска мерка се очекува да биде воведена на почетокот од следната година. 
Законот ќе им обезбеди на мајките поголема финансиска помош од владата, што ќе им овозможи да останат дома во текот на првата година на бебето. Во моментов, мајките во Хрватска добиваат најниска сума финансиска помош од сите земји во регионот. 
Тие не ја добиваат целата своја плата додека се на породилно отсуство. Според постојниот закон, мајките чии плати се повисоки од националниот просек добиваат по 600 евра месечно во текот на првите шест месеци од нивното отсуство. Потоа сумата е половина од тоа.
Традиционално жените во Хрватска остануваа дома во текот на првата година на своите деца, но сега сé повеќе се враќаат на работа по првите шест месеци. Ова најверојатно се должи на намалената помош.
Според новиот владин план, жените ќе ја добиваат целата своја плата додека се на породолно отсуство во текот на првите шест месеци. Во текот на вторите шест месеци, сумата нема да биде помала од 70 отсто од нивната плата. 
На Хрватска очајнички й се потребни новороденчиња -- стапката на морталитет на земјата ја надминува стапката на наталитет. Годишно се раѓаат 9,63 новороденчињата на 1000 луѓе, додека стапката на морталитет изнесува 11,57 на 1000 луѓе.
Подобрувањето на националната демографија долго време е главен приоритет за хрватските влади, но досега сите напори пропаѓаа.
Жените имаат сé помали семејства, со едно или највеќе две деца. Семејства со три или повеќе деца се многу невообичаени, особено во големите градови.
Но, Хрватска не е единствената земја која се соочува со оваа криза. Белгија, Бугарија, Германија, Грција, Италија, Јапонија, Сан Марино (незвисна енклава во централна Италија со население од помалку од 30.000), Шпанија и Шведска, имаат подготвено свои официјални политики за промовирање на раѓањето деца поради ниската стапка на наталитет. 
Во Србија минатиот месец отпуштањето на една бремена жена предизвика револт во јавноста. За да биде разрешена од должноста жената, која беше градоначалничка на општината Книч, 140 километри јужно од Белград, гласаа советниците. 
Српскиот министер за човекови права, Расим Љајиќ го нарече отпуштањето „кршење на човековите права и правата на работа“.
„Одлуката е неприфатлива, срам за едно демократско општества и за Србија, која вели дека сака да се интегрира во Европа“, рече членката на Женската мрежа Ана Буква.
