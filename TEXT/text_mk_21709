24/09/2008
ХАГ, Холандија -- Обвинителите на Трибуналот на ОН за воени злосторства во вторникот (23-ти септември) поднесоа нова, скратена верзија на обвинението против поранешниот водач на босанските Срби Радован Караџиќ. Истото, како и ефективното од 2000 година, вклучува 11 точки за геноцид, воени злосторства и злосторства против човештвото. Но, содржините на точките се преструктуирани. На пример, точката за геноцид е разделена во две точки -- една за злосторствата што Караџиќ, наводно, ги извршил во Босна во 1992 година и друга, за неговата наводна улога во масакрот во Сребреница од 1995 година. Обвиненијата против Караџиќ за соучество во геноцид се отфрлени. Бројот на општини каде што злосторствата биле, наводно, извршени падна од 41 на 27. Ако биде одобрено од Трибуналот, новото обвинение се очекува да го забрза судскиот процес. (AФП, Ксинхуа, РТС, РТРС, Ројтерс, ДПА, Бета - 23/09/08)
