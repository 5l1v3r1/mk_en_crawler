27/06/2011
Арон Штајн за Southeast European Times во Истанбул – 27.06.11
Најпрво Турција ја поздрави Арапската пролет со отворени раце. Додека уличните протести во Тунис доведоа до заминување на долгогодишниот водач, Зине Ел Абидине Бен Али, пораката што дојде од Анкара беше категорично на страната на промените. 
Но, додека револуциите се шират во земјите од поголема геополитичка важност -- особено Либија и Сирија -- тонот и природата на реакцијата се променија. 
„Тунис беше многу далеку, имаше добри односи, но не беше ни близу до центарот на турската надворешна политика, така што Анкара беше задоволна што се случи тоа“, објасни за SETimes Вилијам Хале, почесен професор на СОАС. 
Додека се развиваше револуцијата во Египет, премиерот Реџеп Тајип Ердоган стана првиот меѓународен водач што го повика поранешниот претседател Хосни Мубарак да се повлече -- одлука што беше олеснета од фактот дека владејачкиот „однос на АКП со Мубарак беше студен“, според експертот за Блискиот Исток, д-р Елиот Хентов. 
Сепак, Ердоган одби да го стори истото на почетокот од востанието во Либија, дури и одејќи толку далеку што се закани дека ќе го спречи НАТО да интервенира и ќе ја наметне резолуцијата 1973 на Советот за безбедност на ОН. 
Турција, која инвестираше во либискиот режим како економски, така и политички, беше стегната меѓу својата надворешнополитичка реторика и меѓународната лутина поради злобните одмазди на полковникот Муамер Гадафи. 
„Турција најпрво сакаше да се обиде и да ги задржи своите врски со Гадафи, главно од економски причини, но на крајот тие мораа да го променат нивниот тон за ова прашање“, според Хале.
Откако насилството излезе од контрола, Турција немаше друг избор освен да стане против либискиот режим. Според Хентов, „Турција не е во позиција да биде бранител на тиранија. Постои чувство кај турската јавност дека не може да застанете на страната на тиранијата, што стана дел од нејзината надворешна политика.“
Соседна Сирија претставува можеби најтешка загатка досега. Турција се воздржа од упатување повик до сирискиот претседател Башар ал Асад да се повлече, одејќи само дотаму што го повика режимот да спроведе реформи и транзиција во повеќепартиска демократија. 
Турскиот претседател Абдула Ѓул, во интервју за новинарите, го подбуцна Ал Асад да го трансформира „системот во повеќепартиски“, каде што „сé ќе биде организирано во согласност со волјата на сирискиот народ“. 
Сепак, Ал Асад покажа дека не е расположен да спроведе какви било вистински промени. Додека тој ја ослободува војската да го задуши востанието, Анкара можеби нема да има избор и ќе мора да заземе поостар став. Ако Сирија почне да се кара и да ја имитира траекторијата на Либија, Турција ризикува да има „отпадничка држава, со која имаше љубовна афера, веднаш во соседството“, истакнува Хентов.
Продолжувањето на превирањата во Сирија може да доведе до тоа повеќе бегалци да се упатат кон Турција, што претставува сериозен безбедносен проблем.
„Убивањата и бегалците ја принудија [Aнкара] да ја заостри реториката. Асад се покажа дека е сé или ништо“, вели Хентов. „Кога е сé или ништо, Анкара ќе мора на крајот да застане на страната на ништо.“
Но, раскинувањето на врските со самиот режим на Ал Асад носи сопствени ризици, особено ако сирискиот водач продолжи да се одржува на власт. Ако Сирија ја изгуби турската поддршка, нема други регионални сојузници освен Иран, на кои може да им се обрати за поддршка. 
„Ако Асад клекне, од каде ќе ја извлече својата сила? Таа нема да дојде од неговите регионални соседи“, вели Хентов. Генерално гледано, Ердоган и неговата влада се за регионална стабилност, во надеж дека реформите ќе се спроведуваат постепено и без турбуленции. 
Сепак, настаните го направија овој пристап застарен.
„Турција е во голема загатка бидејќи нивната стратегија зависи од постојаноста на арапските режими“, вели Хентов. Иницијативата за политички реформи што ги бараат арапските демонстранти го доведува во прашање претпочитањето на АКП на директни политички реформи, додава тој.
