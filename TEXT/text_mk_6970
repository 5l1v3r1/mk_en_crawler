24/07/2012
Игор Јовановиќ и Линда Карадаку за Southeast European Times во Белград и Приштина -- 24.07.12
Српскиот претседател Томислав Николиќ рече дека ќе се обиде да постигне консензус во државата за прашањето на Косово, бидејќи смета дека тоа не е проблем што може да го реши само еден човек, една партија или една влада.
„Со задоволство ќе ја прифатам историската одговорност. Ќе ги соберам сите што се важни во Србија -- политичарите, интелектуалците, бизнисмените и црковните великодостојници -- за конечно да постигнеме платформа, заснована на уставот и интересите на српските граѓани ... Дури тогаш разговорите [со Приштина] може да продолжат“, рече Николиќ во интервјуто за белградскиот дневен весник Вечерње новости минатата недела.
Иако Србија одбива да ја признае независноста на Косово, добрите односи со Приштина се услов за европската интеграција на Белград, што претставува „личен приоритет“ за Николиќ.
Сепак, тој рече дека Србија никогаш нема да ја признае независноста на Косово и, ако Брисел го постави признавањето на Приштина како официјален услов за Белград, Србија ќе мора да побара патишта надвор од ЕУ.
„Европската унија е првата, но е само една од нашите опции“, рече Николиќ.
Александар Митиќ, директор на проектот Компромис за Косово, ја поздрави иницијативата на претседателот.
„Досега само поранешниот претседател Борис Тадиќ и луѓето што му се блиски, одлучуваа за ова прашање. Затоа најавата дека прашањето ќе се решава во надлежните државни институции, првенствено српскиот парламент, е добра“, изјави Митиќ за SETimes..
Сепак, сега засега невозможно е да се каже дали Николиќ ќе заземе потврд став отколку неговиот претходник, за Косово. „Мислам дека Николиќ наскоро ќе сфати дека политиката ,и Косово и ЕУ’ тешко може да се спроведе. На крајот на краиштата, дури и поранешниот претседател мака мачеше околу тоа“, додаде Митиќ.
Коосновачот на организацијата Трансконфликт, Јан Банкрофт, смета дека политиката на Николиќ „дава посилна база за решително справување со прашањето на Косово, отколку Тадиќ и ДС, кои постојано стравуваа дека ќе бидат политички надмудрени од понационалистичките гласови“.
„Ова ќе му овозможи на Николиќ -- или другите членови на новата влада -- јавно да се состанат со своите избрани колеги во Косово; нешто што претходната влада никогаш не би го разгледала“, изјави Банкрофт за SETimes..
Тој смета дека Николиќ, најверојатно, ќе обезбеди голем процент на консензус меѓу српската политичка елита. „Тоа ќе му даде на Николиќ поголема моќ за постигнување компромиси -- и за дефинирање на самите услови на тие компромиси -- со што ќе се направи поголем притисок врз самиот преговарачки став на Приштина и подготвеноста за правење отстапки“, рече тој.
Властите во Приштина се чини дека не се премногу загрижени поради најавата на Николиќ.
„Добро е кога луѓето ќе преземат одговорност. Добро е, пред сè, кога ќе му го покажат на својот народ идниот пат и вистината. Во овој случај, истиот [патот] ќе биде откажувањето од Косово“, рече за SETimes косовскиот вицепремиер Хајредин Куци. 
Но, Себ Битичи, извршниот директор на Институтот за балканска политика, рече дека преземањето „историска одговорност“ за Косово, може да значи дека тој можеби е подготвен „да се вклучи во процес кој го признава Косово надвор од суверенитетот на Србија -- иако [Белград] се надева дека ќе го постигне тоа без да го признае Косово како независна држава“.
„Ако се сфати дека статус квото е неодржливо и дека мора да се постигне договор, може да видиме договор од типот на оној меѓу двете Германии -- нешто како ,согласни да не се согласуваат’. Николиќ е добро позициониран за водење на овој процес, поради своите националистички акредитиви. Исто така, тој ја има довербата на повеќето косовски Срби“, рече Битичи за SETimes..
