04/12/2007
ATИНА, Грција -- Владините планови за националниот авиопревозник „Олимпик ервејс“ нема да им наштетат на интересите на вработените, рече во понеделникот (3-ти декември) премиерот Костас Караманлис, во врска со загриженоста за тешките времиња што му претстојат на претпријатието и гласините за негово затворање. Претпријатието заглави во финансиски проблеми уште откако Европската комисија откри дека добило 600 милиони евра нелегални државни субвенции помеѓу 1998 и 2000 година. Според истите извори, владата се подготвува да го затвори превозникот во 2008 година и да формира ново, помало претпријатие кое потоа ќе биде продадено. Министерот за транспорт и комуникации, Костас Хацидакис, разговараше за авиопревозникот со комесарот за транспорт на ЕУ, Жак Барот, изминатиот викенд. Хацидакис инсистираше на тоа дека владата нема планови да отпушти никого и дека наместо тоа е посветена на тоа „Олимпик ервејс“ да продолжи со летовите. Атинскиот весник Вима објави дека арапски претпријатија изразиле одреден интерес за купување на претпријатието, како и некој магнат од Катар. (Та Неа, Катимерини, Сити прес - 04/12/07; ББС, Бизнисвик, Вима - 03/12/07)
