01/04/2008
Генералниот потсекретар на ОН за политички прашања, Лин Паско, во понеделникот (31-ви март) беше во Кипар, на разговори со водачите на кипарските Грци и Турци. По одделните разговори со претседателот на кипарските Грци, Деметрис Христофиас, и водачот на кипарските Турци, Али Талат, Паско рече дека е „секогаш оптимист“ дека ќе се стави крај на неколкудецениската поделеност на островот. Тој одби да образложи.
 *** 
Велика Британија го поддржува пристапот на Босна и Херцеговина во ЕУ и ги повика пратениците во земјата да ги преземат сите неопходни чекори, рече во понеделникот (31-ви март) британската парламентарна делегација, за време на посетата на БиХ. ЕУ постави јасни правила за влезот и БиХ треба да се фокусира на нивното исполнување, додаде Џон Остин. За време на нивната четиридневна посета, британските пратеници ќе се состанат со водачите на државно ниво и на ентитетите.
*** 
Антикорупциските напори во Бугаријa мора да се интензивираат, рече во петокот (28-ми март) претседателот на Европската комисија, Жозе Мануел Баросо. Тој беше во четиридневна официјална посета на земјата. Изразувајќи признание за судските реформи и новата легислатива, Баросо истовремено рече дека случаите на корупција се честопати предмет на долги одложувања. ЕК ќе очекува сé повеќе пресуди, наместо само апсења и продолжени истраги, рече тој. 
*** 
Швајцарската министерка за надворешни работи, Мишелин Калми-Реј, рече дека нејзината земја ќе продолжи со поддршката за процесот на стабилизација и реконструкција во Босна и Херцеговинa (БиХ). Таа беше во Сараево во четвртокот (27-ми март) на разговори со босанскиот колега, Свен Алкалај. 
*** 
Tурскиот премиер Реџеп Тајип Ердоган и нејзиниот бугарски колега, Сергеј Станишев, ветија дека ќе ја зајакнат билатералната соработка. На состанокот во четвртокот (27-ми март) во Софија премиерите разгледаа некои од големите заеднички економски проекти и го отворија бугарско-турскиот бизнис форум. 
 *** 
Tурција силно ќе ги поддржи напорите на Aлбанија за пристап во НАТО на самитот на Алијансата во Букурешт, рече во средата (26-ти март) турскиот премиер Реџеп Тајип Ердоган, за време на посетата на Тирана. Тој се состана со својот албански колега, Сали Бериша. 
*** 
Maкедонскиот претседател Бранко Црвенковски му беше домаќин на естонскиот премиер Андрус Ансип во средата (26-ти март). Тие се согласија дека Вилниус и Скопје имаат добри политички односи и заеднички интерес за понатамошен развој на економската соработка. Ансип изрази голем интерес за евроатланската интеграција на Македонија и рече дека неговата земја, како членка на ЕУ, е подготвена да помогне.
(Разни извори – 26/03/08 - 01/04/08) 
