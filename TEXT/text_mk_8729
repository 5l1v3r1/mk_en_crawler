03/12/2011
Бедрана Калетовиќ за Southeast European Times во Сараево -- 03/.2.11 
Минатиот викенд шефовите на пет големи политички партии од Босна и Херцеговина (БиХ) се состанаа во италијанскиот град Каденабиа, на разговори околу новиот устав на земјата. Состанокот беше координиран од германската фондација Конрад Аденауер Штифтунг (КАС).
Но, водачите од Социјалдемократската партија (СДП), Партијата за демократска акција (СДА), Сојузот на независните социјалдемократи (СНСД), Српската демократска партија (СДС), Хрватската демократска заедница 1990 (ХДЗ 1990) и Хрватскиот демократско сојуз на Босна и Херцеговина (ХДЗБиХ), повторно не успеаја да го решат политичкиот ќор-сокак.
Иако агендата на состанокот беше уставот, набљудувачите се надеваа дека истиот ќе послужи како механизам да ја охрабри дискусијата меѓу партиските водачи за формирање влада.
„Не сакаме да шпекулираме за резултатот на овој состанок бидејќи тоа би значело вршење непотребен притисок врз политичарите на БиХ“, рече Сабина Волкнер, директорка на КАС во БиХ, за SETimes пред состанокот.
Организаторите на КАС рекоа дека формирањето нова влада никогаш не беше фокусот на состанокот. 
„Состанокот не беше организиран со цел да се олесни дијалогот меѓу водачите на БиХ“, рече претставничката на КАС, Ивана Мариќ. 
Покрај шесте партии во БиХ, беа поканети и претставници на германскиот Бундестаг, членови на Европскиот парламент и претставници на претседавачот на Европската комисија, како и правни експерти од Европскиот суд за човекови права, Европскиот совет и Венецијанската комисија на Советот на Европа.
Дорис Пак од Бундестагот, Петер Соренсен од Европскиот парламент, Емина Бозкурт од Европскиот парламент, Мирослав Лајчак и Христијан Шварц-Шилинг (поранешни високи претставници за БиХ), беа меѓу поканетите.
Состанокот беше нарушен со заминувањето на претседателот на Република Српска (РС) Мирослав Додик два дена порано. Иако тој го оправда заминувањето велејќи дека имал други обврски, учесниците на состанокот рекоа дека тој имал други визии за БиХ од оние што биле дискутирани. 
„Во иднина, уставот на БиХ треба да содржи механизам кој ќе им овозможи на учесниците да се одвојат мирно и кој ќе вклучи процедура што ќе им овозможи на луѓето да го искажат своето мислење за она што сакаат да се оствари“, рече Додик.
„Неговата изјава за [механизмот] за мирно отцепување … јасно покажува дека тој не ја поддржува идејата на Босна и Херцеговина“, рече Михаел Бранд, преставник на Демохристијанскиот сојуз на Германија.
Водачот на опозициската партија во РС, Партијата за демократски напредок, Младен Иваниќ, изјави за SETimes дека е песимист за постигнувањето каков било договор. 
„Од формирањето на уставот на [БиХ] во Дејтон, нашата земја направи многу, но е сé уште на својот пат кон зрелоста. Многу земји како нас, како што е Белгија, беа без влада долго време и тоа не е толку лошо“, рече за SETimes Бакир Изетбеговиќ, бошњачкиот член на трипартитното претседателство на БиХ.
Ова повторно ги разочара граѓаните. „Овој политички циркус не посрами во Италија“, се пожали Сабина Гогиќ од Тузла.
Маја Николиќ има слично мислење. „Состанокот во Италија е уште еден луксуз за политичарите на БиХ, додека граѓаните ги трпат последиците од нивното непродуктивно однесување.“
„[Нашите политичари] им ја покажаа на странците својата неподготвеност да ја водат земјата, како и нивната неспособност да го исполнат тоа што го ветија за време на нивните предизборни кампањи.“
Тања Фајон, членка на Европскиот парламент од Словенија, изрази загриженост дека БиХ може да заостане зад другите балкански земји поради доцнењето со реформите, особено во декември, кога европските водачи дискутираа за иднината на проширувањето на ЕУ. 
„Очекувам Европскиот самит на 9-ти декември да го посочи позитивното движење во регионот, со исклучок на БиХ, која заостанува поради многу бавниот напредок во процесот на реформи кон интеграцијата во ЕУ“, рече Фајон. 
Недостатокот на напредок во земјите од Западен Балкан е најочигледен во БиХ., рече помошник-секретарот за европски и евроазиски прашања на американскиот Стејт департмент, Филип Гордон. Тој изјави за ВОА дека има опасен пораст на националистичката реторика и негирање на владините институции од Дејтонскиот договор.
„Покрај тоа“, истакна тој, „треба да се каже дека реформскиот процес е целосно запрен. Политичките водачи на БиХ се повеќе од подготвени да ги стават своите лични политички интереси пред интересите на народот кој би требало да го претставуваат.“
