20/08/2009
ЊУЈОРК, САД -- Грчкиот одговор на последниот предлог на посредникот на ОН, Метју Нимиц, за решавање на долготрајниот спор околу името помеѓу Атина и Скопје не беше позитивен, објавија локалните медиуми во средата (19-ти август). Нимиц во вторникот во Њујорк се состана со грчкиот претставник Адамантиос Василакис. Според грчката телевизија Мега, Василакис рекол дека Атина нема да го прифати предложеното име „Република Северна Македонија“ дури и ако истото треба да се користи само во билатералните грчко-македонски односи. Тој, наводно, инсистирал на тоа дека името треба да има географска одредница и дека треба да се користи на меѓународно ниво. Во четвртокот македонскиот преговарач Зоран Јолевски ќе ја претстави позицијата на својата земја во врска со предлогот, во Њујорк. (Maкфакс, А1, МРТ, Сител, Мина - 19/08/09)
