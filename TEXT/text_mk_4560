18/11/2008
Од Блерта Фониќи-Кабаши за Southeast European Times во Приштина -- 18/11/08
Косовските водачи, кои жестоко се противат на изменетиот план за распоредување на ЕУЛЕКС, излегоа со свој предлог. Во него тие се согласуваат за брзо распоредување на мисијата на ЕУЛЕКС, истовремено инсистирајќи на почитување на косовскиот суверенитет. 
Новиот план во вторникот (18-ти ноември) го обелодени претседателот Фатмир Сејдиу, кој се состана со американскиот помошник државен секретар за европски и евроазиски прашања, Даниел Фрид, и специјалниот претставник на ЕУ во Косово, Питер Фејт.
ЕУЛЕКС се соочи со неколкумесечно одложување, додека меѓународната заедница се бори да дојде до консензус. ОН минатата недела ја усвои изменетата верзија од шест точки на планот предложен од генералниот секретар, Бан Ки-Мун. Во него, наводно, се ставаат полициските, царинските и судските власти во српските делови на Косово под капата на ОН -- одредба што ја поздрави Белград, но ја отфрли Приштина. 
Косовските водачи сметаат дека планот на ОН претставува чекор назад во нивните напори за ставање на северните енклави под директна контрола на косовските институции. Во најлош случај, велат тие, истиот би можел да значи де факто поделба.
Говорејќи во понеделникот за време на првиот круг разговори, Фрид вети почитување на загриженоста на Приштина и рече дека Косово може да смета на американската поддршка. Истовремено, тој ја истакна потребата од распоредување на ЕУЛЕКС што е можно поскоро. 
„Косовската власт е суверенас власт ... тие ги слушаат другите власти, но носат сопствени одлуки и факт е дека ние мораме да ги почитуваме“, рече Фрид. 
Според него, „има многу добри работи ... и нема никаква штета“ во планот на ОН, кој го опиша како „привремено“ решение. „За две години никој нема ни да се сеќава на оваа борба“, рече Фрид. САД учествува со полицајци, обвинители и судии во мисијата на ЕУ. 
За време на нивниот состанок со американскиот дипломат, Сејдиу и премиерот Хашим Тачи ги потврдија своите противења, нарекувајќи го планот на ОН „неприфатлив“. 
„Сите во Косово се против овој план на ОН од шест точки“, рече Тачи, ветувајќи, сепак, дека ќе ги координира сите чекори на Приштина со меѓународната заедница. 
