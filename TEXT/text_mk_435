09/10/2012
Александар Павлевски и Дражен Ремиковиќ за Southeast European Times во Скопје и Загреб -- 09.10.12
Непопустливата суша во Југоисточна Европа претставува закана за снабдувањето со енергија оваа зима, изјавија официјални лица, бидејќи ниските акумулации во хидроцентралите би можеле да доведат до зголемување на увозот на енергија -- и нови зголемувања на цените.
Меѓутоа, многу нешта зависат од есенските врнежи од дожд.
Според најновите податоци на АД Електрани на Македонија, нивото на акумулациите во Македонија сега е 50 отсто од вкупното количество на складирана вода, нормално за овој период од годината.
Ако нема доволно есенски врнежи од дожд, хидроцентралите нема да можат да произведат доволно енергија -- сериозен проблем за земјата, бидејќи 20 отсто од нејзината електрична енергија се добива од овие централи.
„Вкупната расположлива акумулација за производство на електрична енергија сега е околу 50 отсто. Но, Македонија и Балканот имаат сушни периоди, со високи температури кои намалуваат голем дел од водата во резервоарите . ... Се надеваме дека нивото на водата ќе се зголеми со врнежите од дожд во последниот квартал од годината“, изјави за SETimes Мирче Котевски, портпарол на АД Електрани на Македонија.
„Ниското ниво на вода во езерата е јасен показател дека ќе има недостиг од електрична енергија. Се плашам дека ако има увоз на електрична енергија во текот на зимата, таа ќе биде скапа. Оваа катастрофа ќе влијае врз економијата", изјави за SETimes Јадранка Мишевска, потрошувач од Куманово.
„Имаќи ја предвид моменталната ситуација во регионот и глобалните прогнози, може да има недостаток на вода, но се надеваме дека тоа нема да се случи“, изјави за SETimes Влатко Чингоски, директор на АД Електрани на Македонија.
Рекордно ниското ниво на вода во Дунав претставува дополнителен ризик за Балканот, заедно со нискиот прилив и одлив на реките во целиот регион. Ваквата состојба би можела да значи сериозни рестрикци на потрошувачката, зголемување на цените на електричната енергија и зголемување на увозот на скапа електрична енергија со цел да се задоволи побарувачката.
Во Хрватска, цените на електричната енергија и гасот за домаќинствата веќе поскапеа во мај --- гасот за 22 отсто, електричната енергија за 20 отсто -- а, се очекува дополнително поскапување од 10 до 40 отсто.
На 18-ти септември, Хрватското електростопанство (ХЕП) ја постави новата цена на електричната енергија -- покачување за 37 отсто во седум градови - за речиси еден милион луѓе кои се потпираат на системот за греење на компанијата.
Граѓаните се незадоволни и бараат од властите да не дозволат нов удар врз буџетот на домаќинствата.
„Јас греам стан од 56 квадратни метри и тоа чини 50 евра [месечно]. Според новите регулативи, тој износ ќе се зголеми на приближно 80 евра. Заработувам 500 евра месечно, и уште еден трошок од 30 евра месечно е премногу за мене“, изјави за SETimes Берислав Згонањин, работник во фабрика од Загреб. „Зошто властите не се обидат да заштедат на нешто друго, а не на граѓаните“.
„Свесни сме за тешката финансиска ситуација на граѓаните, но властите мора да нé разберат и нас, исто така, и да дејствуваат одговорно кон државната компанија, така што снабдувањето со греење за граѓаните нема да биде доведено во прашање во претстојните зимски месеци“, Роберт Крклец, директор на грејниот сектор на ХЕП, изјави за SETimes.
Управата на државната топлана во Србија побара зголемување на цените на греењето до 40 отсто, додека пак во Босна и Херцеговина (БиХ) покачувањето е 30 отсто. Во Македонија, на 1-ви август, електричната енергија, по втор пат оваа година се зголеми за околу 10 отсто.
Податоците од Албанија покажуваат дека во август земјата го зголемила увозот на електрична енергија за четири пати. Електро Привреда (ЕП) од БиХ го намали своето производство за речиси 50 отсто.
„Во првата половина од годината, производството од хидроелектраните покри само 18 отсто од вкупното производство“ изјави за SETimes, Мирсад Шабановиќ, шеф на секторот за снабдување и трговија на ЕП.
Иако 40 отсто од својата електрична енергија ја добива од хидроенергијата, БиХ сé уште увезува електрична енергија. Македонија во моментов се наоѓа на пазарот за електрична енергија, а Хрватска увезува близу 70 отсто од својата енергија.
„Ако одлучиме да увезуваме [електрична енергија], тоа значи дека 40 мегавати нема да се произведуваат во нашите хидроелектрани“, изјави Чингоски за SETimes. "Ние ќе ја штедиме водата за во иднина, за во зимските месеци кога цената на електричната енергија ќе биде висока ако есента остане сува“.
Според трговците со електрична енергија, производството на хидроенергија во регионот од октомври 2011-та до март 2012-та година е најниско во последните 15 години, со 11 терават-часови -- 56 отсто под просекот.
Трговците велат дека е потребно поголемо количество на дожд за доволно електрична енергија. Балканот произведува околу 25 отсто од вкупната енергија од хидроелектричните централи, но во првата половина од годината, производството изнесуваше само 16 отсто.
Никола Рајаковиќ, професор по електротехника на Универзитетот во Белград, изјави дека треба да се преземат мерки за да се избегнат можните рестрикции на електрична енергија во претстојните зимски месеци.
„Поради недостигот од електрична енергија од хидроелектраните во Србија и регионот, ние веднаш треба да преземеме соодветни мерки за да се избегнат потенцијалните проблеми и рестрикции во снабдувањето. Треба да видиме каде, како, и колку енергија треба да се купи за да се задоволат потребите на потрошувачите во текот на зимата“, изјави Рајаковиќ за медиумите.
Според енергетската стратегија на Македонската академија на науките и уметностите, која треба да биде усвоена до 2018-та година, државата мора да инвестира речиси 1,5 милијарди евра за изградба на капацитети кои ќе придонесат кон значително намалување на увозот на електрична енергија, што може да биде скапо.
Во последните шест години, владата не успеа да најде инвеститор за неколку хидроцентрали, зголемувајќи ја зависноста на Македонија од скапиот увоз.
„Увозот на електрична енергија се зголемува од година во година и сега е над 35 отсто, додека пак во 2000-та година Македонија воопшто не увезуваше електрична енергија. Ако потребата на земјата за електрична енергија е задоволена преку инвестиции во енергетските капацитети, Македонија не би морала да зависи од увозот на скапа електрична енергија“, изјави за SETimes Анатанаско Туневски, професор на Машинскиот факултет и експерт за енергија.
„Врнежите од дожд ќе ја спасат ситуацијата. Минатата зима имавме многу снег, така што тоа може да се случи и сега. Но, можеби термоелектричните централи би можеле да работат повеќе, ако хидроцентралите не ја исполнуваат квотата“, изјави за SETimes Николас Крстевски, потрошувач од Скопје.
