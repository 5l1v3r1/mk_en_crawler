31/01/2013
Катица Ѓуровиќ за Southeast European Times во Белград -- 31.01.13
Со ширењето на појавата на задоцнети или неисплатени плати, поголем дел од земјите во регионот усвоија закони што ги казнуваат работодавачите. Се проценува дека околу 1 милион работници низ целиот регион добиваат плата со задоцнување или воопшто не добиваат плата.
Постојните казни, како што се паричните казни, се покажаа неефикасни во повеќето држави.
Според Српската федерација на независни синдикати, работодавачите во земјата им плаќаат околу 31 милион евра месечно на вработените или 375 милиони евра годишно. Околу 45.000 вработени воопшто не добиваат плата, додека 100.000 се плаќаат со задоцнување од неколку месеци.
Федерацијата предложи затворска казна за работодавачите кои не исплатиле плата повеќе од три месеци.
„Државата мора да донесе построг закон, кој ќе ги натера работодавачите да исплаќаат плати. Во спротивно, лошиот тренд ќе продолжи“, рече за SETimesЗоран Михајловиќ, секретар во федерацијата.
Радмила Катиќ Букумириќ, заменик-министер за труд, рече дека новиот закон јасно ја дефинира казната за оние работодавачи кои не плаќаат. Казните се од 7.000 до 9.000 евра, а ќе следи и затворска казна ако работодавачот одбие да исплати плата.
„Генерално, ги поддржуваме сите мерки кои обезбедуваат реализација на работничките права. Во меѓувреме, нашиот инспекторат контролира и поднесува многу помали кривични обвиненија за задоцнети плати“, рече Букумириќ за SETimes.
Според синдикатите, нема случај во Србија работодавачите да бидат казнети за неисплатени или задоцнети плати.
Адмир Ѓуловиќ од српскиот град Нови Пазар, кој е сопственик на продавница за прехранбени производи во која работат осум работници, го поддржува предлогот на федерацијата.
„Зошто се занимавате со бизнис ако не можете да им го обезбедите на работниците основното право – платите? Да доцнам со платите повеќе од еден месец, за мене како претприемач, би било катастрофално и срамно“, рече Ѓуловиќ.
Во Република Српска (РС), неодамнешна студија на синдикатите покажа дека околу 30 отсто од вработените не добиваат плати на време.
Претходно овој месец ентитетот на БиХ усвои нов закон за работната сила кој предвидува затворски казни од шест месеци до пет години за работодавачите кои не даваат плата.
Во Хрватска, меѓу 80.000 и 100.000 работници не се плаќаат навреме, ако воопшто се плаќаат. Хрватска ќе ја примени истата легислатива како РС, почнувајќи од јули.
Во Бугарија, строгите закони за задоцнети плати се покажаа успешни. Претпријатијата почнаа да ги исплаќаат задоцнетите плати на нивните работници, откако Бугарскиот трудов синдикат откри дека 72 работодавачи им должат на работниците близу 9 милиони евра. Инспекторите, кои во јуни 2010 година започнаа кампања во сите сектори за следење на почитувањето на законот за работна сила од страна на претпријатијата, открија 15.000 прекршувања.
Како резултат на тоа, скоро 4,4 милиони евра, околу половина од неисплатената сума, е исплатена. Секој работодавач кој нема да го почитува инспекторатот со неисплата на платите, мора да сноси целосна административна и кривична одговорност.
