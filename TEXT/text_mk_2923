20/03/2006
(OHR Morning Media Brief - 20/03/06; ФЕНА, ДТТ-НЕТ - 19/03/06; AП, Ројтерс, АФП - 18/03/06)
Високиот меѓународен претставник во Босна и Херцеговина (БиХ) го поздрави договорот за уставните реформи помеѓу седумте најголеми политички партии во земјата, постигнат во саботата (18-ти март) по неколкумесечните преговори. 
„Ова претставува првиот значаен чекор во долгиот процес на реформите кон поефикасни и функционални државни институции“, рече во изјавата високиот претставник Кристијан Шварц-Шилинг. „Оваа реформа треба да ги исполни потребите на граѓаните и да ја поддржи земјата на патот кон ЕУ.“ 
Уставните амандмани ја поставија основата за зајакнување на ингеренциите на централните институции и подобрување на нивната ефикасност, со што ќе се олесни напредокот на земјата кон интеграцијата во ЕУ и во НАТО. 
Отстранувајќи ја и последната пречка за договорот, водачите на седумте партии се согласија во саботата да го заменат сегашното трипартиско претседателство со еден, ротирачки претседател и двајца заменици на претседателот, кои ќе бидат избирани од парламентот, а не директно, и ќе бидат со четиригодишен мандат. Секој од нив треба да претставува една од најголемите етнички групи во земјата -- муслимани, Хрвати и Срби. 
Договорот, исто така, предвидува значително зголемување на бројот на пратениците во долниот дом на парламентот, Претставничкиот дом, од 42 на вкупно 87 членови. Сегашниот горен дом, Домот на народите, составен од 15 пратеници, ќе биде проширен на вкупно 21 пратеник, со еднаква застапеност на сите три главни етнички заедници. Сепак, неговите ингеренции ќе бидат намалени. 
Измените за кои претходно беше постигната согласност, исто така, предвидуваат зајакнување на централната власт со додавање на две нови министерски места на деветчлената влада и проширување на ингеренциите на премиерот, вклучувајќи го и правото за вработување и отпуштање на министрите. 
Договорот за уставните реформи мора да биде одобрен од парламентот за да стапи на сила. Шварц-Шилинг повика на брзо усвојување на договорот со цел да се овозможи негова имплементација пред општите избори во БиХ во октомври. 
„Парламентарците сега имаат важна задача да го оценат овој договор“, рече Шварц-Шилинг. „Времето за спроведување на овие измени со цел да бидат инкорпорирани во изборите во 2006 година е исклучително кратко.“ 
Според извештаите во локалниот печат од понеделникот парламентот ќе расправа за договорот во четврток. 
Американскиот амбасадор во БиХ, Даглас Мекелхани, чија земја одигра клучна улога во разговорите, во неделата изрази надеж дека парламентот ќе го ратификува договорот до крајот на март. Ветувајќи континуирано учество на САД во процесот на уставните реформи, тој, исто така, предложи преговорите за понатамошните измени во основиот закон на земјата да започнат веднаш по изборите во октомври.
За време на прославите во ноември 2005 година на десетгодишнината на Дејтонскиот мировен договор во Вашингтон, водачите на најголемите политички партии во БиХ потпишаа декларација во која тие ветија дека ќе го подобрат уставот. 
По постигнувањето на договорот во саботата, тие испратија писмо до американскиот државен секретар Кондолиза Рајс, во кое се ветува спроведување на промените „навреме за следните општи избори закажани за октомври“.
