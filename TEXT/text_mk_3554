08/11/2006
Анализа на Пол Кокиу за Southeast European Times во Букурешт – 08/11/06
Меѓународниот црноморски акционен ден беше одбележан на 31-ви октомври од страна на Бугарија, Грузија, Романија, Русија, Турција и Украина. Годишниот настан, кој започна пред десет години, има за цел промовирање на соработката помеѓу шесте земји во решавањето на прашањата поврзани со животната средина во областа.
Во оваа прилика беа рефлектирани длабоките промени кои се случија во регионот. До 1991 година државите од Црното Море, освен Турција, беа во сферата на влијание на Москва. Тие или беа членки на Советскиот сојуз или припаѓаа на Варшавскиот пакт. Денес, Советскиот сојуз повеќе не постои и 44-годишниот биполарен светски поредок може да се најде само во историските книги. Бугарија и Романија не само што влегоа во НАТО, придружувајќи й се на Турција таму, туку се и на прагот на членство во ЕУ. 
Црното Море е лоцирано на крстосницата на три безбедносни простори -- еврпскиот, евроазискиот и исламскиот. Неговата нова стратешка конфигурација стана евидентна уште од почетокот на 1990-тите, кога беа исцртани првите проекти за нафтоводите што пренесуваат енергија од Исток кон Запад. Сепак, се случи криза, поради конфликтите во поранешна Југославија и конфликти кои погодија делови од Кавказ -- Трансдњестар, Јужна Осетија, Абхазија и Нагорно Карабах. 
Терористичките напади од 11-ти септември 2001 година го поттикнаа Запад повторно да го разгледа својот однос кон Црното Море. Долготрајниот ангажман на НАТО во Авганистан, можноста за преземање на некои операции во Ирак и глобалната војна против тероризмот, фрлија поинакво светло врз регионот. 
Приемот на Романија и Бугарија во НАТО во 2004 година, заедно со прозападниот курс на Грузија и Украина, ја доведоа областа на периферијата на Европа. Водачите во Букурешт и Софија се одлучија за европска интеграција и проамериканска и НАТО-ориентирана стратешка позиција. Многумина аналитичари ова го припишуваат на долготрајната преокупација во двете балкански земји, кои не станаа жртви на континенталната хегемонија, претпочитајќи поодалечена голема сила. 
Според романскиот претседател Трајан Башеску, партнерството со САД се заснова на два елементи: американското воено присуство во форма на бази и интернационализацијата на проблемите карактеристични за оваа област. Романија го поддржува демократскиот процес во регионот и им дава директна помош на државите во транзиција. Таа има клучна улога во обезбедувањето на регионалната сигурност и стабилност, а евроатланската интеграција ќе й овозможи тоа да го прави уште поцелосно.
На 31-ви октомври 1996 година, шест приморски држави го потпишаа Црноморскиот стратешки акционен план за рехабилитација и заштита на Црното Море, со што регионалната соработка доби еколошка димензија. Акциониот план потврдува дека е потребна колективна акција од сите црноморски земји, за намалување на влијанието на загарувањето врз екосистемот на Црмото Море, како и обезбедување на подобар живот за 16-те милиони луѓе што живеат во областа. 
Под влијание на политичките и воените настани, Црното Море беше трансформирано во крстосница на геополитички и геоекономски граници, станувајќи и рамка на самата евроатланска заедница. На ниедна друга граница на НАТО влоговите не се толку високи кога станува збор за гарантирањето на стабилноста и мирот. Како и претходно во историјата, Црното Море уште еднаш стана зона каде што спротивностите се сретнуваат, ја надминуваат поделеноста и конфликтите, и работат на помирувањето. 
