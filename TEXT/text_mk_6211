26/07/2011
(Белата куќа, АП, АФП, ДПА, Си-Ен-Ен, ВОА, РФЕ/РЛ, Форбс, Њујорк тајмс, Вашингтон пост, Прес-сервис на американските сили - 25.07.11)
Новиот план претставен во понеделникот (25-ти јули) за борба против транснационалниот организиран криминал предвидува серија мерки што ќе им овозможат на властите поефикасно да се справуваат со големите криминални мрежи, кои претставуваат закана за американската безбедност и економијата.
„Транснационалниот организиран криминал (TOК) претставува значителна и растечка закана по националната и меѓународната безбедност, со сериозни последици по јавната безбедност, јавното здравје, демократските институции и економската стабилност низ целиот свет“, се вели во документот. 
Криминалните организации се шират и стануваат сé пософистицирани, велат американските власти. Тие не познаваат граници и се вклучуваат во широк спектар нелегални, профитабилни активности. 
Стратегијата поставува 56 приоритетни активности со цел намалување на економската сила на главните транснационални криминални групи и заштита на финансискиот систем од истите. Истакнувајќи дека ТОК е светски проблем кој се манифестира во различни делови на светот на различен начин, истата дава листа од седум регионални приоритети, вклучително и Балканот, и повикува на тесна соработка со другите земји.
„Традиционален канал за шверцот меѓу истокот и западот, Балканот стана идеална средина за развивање и ширење на ТОК“, се вели во документот објавен во понеделникот. „Слабите институции во Албанија, Косово и во Босна и Херцеговина им овозможија на балканските групи на ТОК да ја преземат контролата врз клучните правци на шверцот со дрога и луѓе и западноевропските пазари.“
Освен тоа што е регион на потекло за синтетичките дроги, истиот сега служи и како влезна точка за латиноамериканскиот кокаин и транзитна област за хемиските прекурсори на кокаинот, кои се користат во Кавказ и Авганистан. 
„Недоволната погранична контрола и леснотијата на добивањето пасоши им овозможуваат транзит на криминалците и терористичките фигури за Западна Европа“, се истакнува во документот. „Соработката меѓу Соединетите Американски Држави и Европската унија, како и билатералната соработка со земјите во регионот ... ќе бидат клучни за елиминирање на средината што го поддржува ТОК.“
„Транснационалните криминални мрежи прават сојузи со корумпираните елементи на националните власти -- вклучително и разузнавачкиот и безбедносниот персонал -- и ја користат моќта и влијанието на тие елементи за унапредување на своите криминални активности“, рече во понеделникот Џон Бренан, специјален советник за контратероризам и внатрешна безбедност на американскиот претседател Барак Обама.
„Транснационалниот криминал претставува закана за светската економија. Софистицираноста и бизнис умешноста на овие криминалци им дозволува да влезат на пазарите и да ја поткопаат легитимната конкуренција и пазарниот интегритет, што може да им наштети и да ги изобличи финансиските системи и легитимната конкуренција“, додаде тој. 
Новата стратегија беше обелоденета еден ден откако Обама потпиша извршна наредба за воведување санкции против четири големи криминални групи од различни делови на светот. 
Четирите криминални мрежи наведени во документот ги вклучуваат: Братскиот круг, мултиетничка криминална група со седиште во земјите на поранешниот Советски Сојуз, и Камора од Неапол во јужна Италија, која се вели дека има годишен профит од преку 17 милијарди евра од нелегални активности. 
Другите две се Јапонската јакуза, која имаше повеќе од 80.000 членови до 2008 година, и Лос Зетас, екстремно насилна транснационална криминална мрежа со седиште првенствено во Мексико, и членови од многу други земји, меѓу кои и САД.
