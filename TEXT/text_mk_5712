26/01/2011
 (СНН, Хералд сан, Стандард - 26/01/11; Софиска новинска агенција, Софија ечо, Dnevnik.bg, Медиапул, еКатимерини, бугарско Министерство за внатрешни работи - 25/01/11)
Прекуграничен синџир на криминал, кој шверцувал бремени жени во Грција и ги продавал нивните новороденчиња таму, беше разбиен како дел од тековната заедничка операција на бугарската и грчката полиција, објавија властите во двете балкански држави во вторникот (25-ти јануари).
Според изјавата на бугарското Министерство за внатрешни работи досега се уапсени вкупно 11 лица. Шест од нив, вклучително и двајца наводни водачи на група за организиран криминал, како и лекар и адвокат, беа уапсени во градот Ламија во централна Грција. Други петмина беа уапсени во источните бугарски градови Варна, Бургас и Јамбол.
Дејствувајќи како посредници, тие биле задолжени за пронаоѓање на бремени Бугарки со малку пари, кои биле подготвени да ги остават своите деца на посвојување по раѓањето. 
Цитирајќи грчки полициски извори, Си-Ен-Ен и атинскиот весник Катимерини објавија дека биле уапсени вкупно 12 осомничени, од кои седуммина во Грција.
Заедничката операција, наречена „Бебиња“, уследи по неколкумесечната истрага, беше иницирана од информацијата добиена од една од 14-те главно етнички ромски жртви на бандата. Жената, наводно, родила девојче во Грција, но одбила да го остави на усвојување и бандата й го одзела со сила. Таа успеала да избега и да се врати во Бугарија.
„Шемата за пренесување на бремените жени кај нашиот јужен сосед била многу добро организирана“, се вели во изјавата на бугарското Министерство за внатрешни работи. 
Најмалку три од уапсените во Грција во вторникот се жени, на возраст меѓу 33 и 39 години, сите со бугарско потекло. Меѓу нив е и наводната водачка на криминалната мрежа, нејзината сестра, која се грижела за жените до породувањето, и адвокатот, кој е оженет за Гркинка и наводно обезбедувал потврди за родени и лажни документи на посвојување.
Пред нивното заминување за Грција, жртвите биле предупредувани да не посетуваат лекар во Бугарија за да не биде регистрирана нивната бременост.
Пред раѓањето на нивните деца, идните мајки биле пренесувани со автомобил или им биле давани пари да купат билет за Грција. Таму, тие биле сместувани во станови во Ламија и Атина, каде што биле оставани накусо по породувањето.
Грчките клиенти, претежно парови без деца, наводно плаќале до 25.000 евра за новородените момчиња и околу 15.000 евра за девојчињата, според бугарското Министерство за внатрешни работи. Во зависност од условите на договорот, мајките добивале меѓу 100 и 1.500 евра, објаснува истото, додавајќи дека некои не добиле ништо. 
Си-Ен-Ен го цитираше полицискиот портпарол во Грција дека бојата на кожата на децата била еден од факторите што ја одредувале цената.
Ако се покажело дека жената се предомислува за давањето на своето бебе на усвојување, таа и нејзиното семејство станувале предмет на закани и заплашување од страна на групата.
Само едно од бебињата продадено од групата е, наводно, откриено досега и ќе биде репатрирано во Бугарија. Полицијата сé уште се обидува да утврди каде се другите, според Софија екo. 
Еуроџаст, агенцијата на ЕУ која работи се занимава со соработката во судството, и Еуропол, беа вклучено во меѓународната координација на операцијата во Грција и Бугарија.
