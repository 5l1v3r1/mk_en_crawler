18/07/2005
СИРНАК, Турција -- Властите во неделата (17-ти јули) изјавија дека безбедносните сили убиле десет терористи во операцијата против забранетата Курдистанска работничка партија (ПКК) во југоисточниот дел од земјата на крајот на минатата недела. Силите, наводно, заплениле оружје и 25 килограми експлозив.
Во меѓувреме, гувернерот на Ајдин, Мустафа Малај, изјави дека експлозијата во саботата, при која имаше и жртви, во туристичката област Кушадаси, е предизвикана од бомба управувана со далечинска контрола или од темпирана бомба, а не од бомбаш-самоубиец. Истражителите кои ги испитаа остатоците од минибусот кој превезувал туристи открија дека експлозивот бил поставен на едно од неговите седишта. При оваа експлозија загинаа пет лица. Одговорноста за нападот, наводно, ја презела курдистанската милитантна група која себеси се нарекува Курдистански соколи на слободата. ПКК негираше каква било одговорност за истиот. 
Грчкиот премиер Костас Караманлис во неделата му испрати писмо со сочувство и осуда на сите случаи на тероризам на својот турски колега Реџеп Тајип Ердоган. (Хералд, ФТ - 18/07/05; TurkishPress.com, Агенција Анадолу, АФП, АНA - 17/07/05)
