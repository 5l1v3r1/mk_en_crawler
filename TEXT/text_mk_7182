14/03/2012
Марија Паравантес за Southeast European Times во Атина -- 14.03.12
„Дадете му шанса на мирот“ можеби почна како химна на американското антивоено движење во 1970-тите. Но, со промена на еден збор од хитот на Џон Ленон во 1969 година -- „Дадете й шанса на Грција“ -- е добиено мотото што стои зад тековната кампања „Грција се менува“, најнова иницијатива што ја започнаа водечките бизниси во земјата, за промена на меѓународните перцепции. 
Вкупно 20 грчки претпријатија -- како што се Атинскиот меѓународен аеродром, Хеленик петролеум, Џ енд П, Кока Кола Хеленик, Ејџиан ерлајнс, Грчката федерација на претпријатија (СЕВ) и Здружението на грчки туристички претпријатија (СЕТЕ) -- пуштија серија реклами во влијателни меѓународни медиуми. Тука спаѓаат Вол стрит џрнал, Интернешнал хералд трибјун, Фајненшал тајмс, како и француски, германски, швајцарски и холандски весници, во обид за враќање на довербата во Грција и привлекување на странските инвеститори. 
Рекламите течеа неколку денови пред министрите за финансии на еврозоната да се состанат, на крајот од минатиот месец, што заврши со генерален договор за втора финансиска помош од 130 милијарди евра. 
„Грција се менува“ е оригинална идеја на јужноафриканскиот бренд-стратег Питер Економидес, кој стоеше и зад кампањата на Епл „Мисли поинаку“ во 1997 година. Новата има аспирации за враќање на конструктивната улога на Грција во Европа.
„Целата поента зад рекламите беше да се иницира дијалог и ние сметаме дека го постигнавме тоа, судејќи според реакцијата на странскиот печат“, рече Економидес за SETimes. 
Економидес, кој верува дека страницата „Грција се менува“ претставува добра референтна алатка, објасни дека уникатната рекламна кампања е замислена да го привлече вниманието на реалните факти и бројки. „Во основа ја имате северноевропската публика, носители на одлуки кои се скептични. Овие луѓе имаат поинаков менталитет; тие се одгледани во протестантска етика. Се води толку многу дијалог за нас, без нас. Ние само сакаме да го заземеме своето столче на масата на вистинскиот начин“, рече тој за SETimes. 
Но, може ли оваа кампања за подигање на свеста навистина да направи некаква разлика кога даночните зголемувања, намалените пензии и плати и зголемувањето на стапката на невработеност од 21 отсто и повеќе, веќе се сурова реалност?
Туристичките специјалисти сметаат дека тука се работи за нешто повеќе. Тие велат дека за да има ребрендирање на што било, мора да има јасно дефиниран производ.
„Мора најпрво да го развиеме производот, да ја одредиме политиката на цените, и да ја специфицираме целната група“, рече за SETimes професорот на Универзитетот Борнемаут, Димитриос Бугалис, заменик-директор на Меѓународниот центар за истражување во туризмот и угостителството (ИЦТХР).
„На Грција й требаат итни промени од долу па нагоре; не мора други да й даваат шанса. Навистина нема поента да се бара помош или специјален третман ако не можеме да го направиме она што е очигледно и да се придвижиме напред“, рече тој.
Бухалис не е сам во своето мислење дека меѓународната заедница ќе ја гледа Грција во поинакво светло само ако земјата покаже дека се менува. Само тогаш странските инвеститори ќе размислат повторно.
„Имаме неверојатни ресурси -- култура, природно опкружување, гастрономија -- но немаме комплетни производи. Ребрендирањето сега без конзистентен производ ќе биде губење пари“, додаде тој.
Андреас Андреадис, претседател на СЕТЕ, се согласува дека ребрендирањето и развојот треба да одат рака под рака. „Грција мора да се ребрендира, но мора најпрво да го дефинира производот и да создаде брендирани дестинации“, рече тој за SETimes. 
