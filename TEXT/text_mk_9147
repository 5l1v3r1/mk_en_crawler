13/04/2012
Од Линда Карадаку за Southeast European Times во Приштина -- 13/04/12
Апсењето на шефот на косовското одделение за борба против корупцијата повторно го сврте фокусот на митото и корупцијата меѓу јавните службеници -- прашање што го мачи Западен Балкан со години.
Иако апсењето на специјалниот обвинител Назми Мустафи врз основа на обвиненијата за корупција е најфлагрантен пример, Косово не е осамено во борбата против овој проблем. Претходно овој месец, во Романија, Лазло Борбелу поднесе оставка од функцијата министер за животна средина откако обвинителството побара да му се укине имунитетот со цел отпочнување кривична постапка за корупција. Според медиумите, Борбели е осомничен дека склучил неколку договори со претпријатие без јавни тендери, во замена за реновирање на својот стан. Тој негираше какви било злоупотреби. 
Во Хрватска, пак, обвинителите на 4-ти април поднесоа обвинение против поранешниот министер за внатрешни работи, Ивица Кирин, под обвинение за корупција за која тие велат дека ја чинела земјата повеќе од 2,5 милиони евра, според АФП. 
Корупцијата претставува нормален начин на живот за многумина во регионот, според ОН, кои во извештајот од 2011 година истакнуваат дека еден од шест граѓани во регионот има директна или индиректна изложеност на мито со некој јавен службеник, на годишна основа.
„За земјите од Западен Балкан, корупцијата претставува прашање што предизвикува особена загриженост, поради неговото штетно влијание врз нивниот социјален и економски развој“, се вели во извештајот на Канцеларијата за дрога и криминал при ОН. „Корупцијата претставува голема грижа за обичните граѓани во регионот.“
Апсењето на Мустафи претставува посебен срам за Приштина бидејќи тој беше човекот -- назначен од премиерот Хашим Тачи во 2010 година -- да стави крај на корупцијата. Наместо тоа, велат обвинителите, тој профитирал од тоа. 
„Апсењето на Мустафи претставува аларм за сите“, рече за SETimes Хасан Претени, директорот на косовската Агенција против корупцијата, независна институција која ги спроведува државните политики за борба и спречување на корупцијата. 
Во соопштението за медиумите, косовската влада вели дека правниот систем е независен од владата. „Владата на Република Косово не го дефинира составот на обвинителството [специјалното одделение], туку го поддржа неговото основање и функционирање во борбата против корупцијата.“ 
Дисциплинската комисија на косовскиот обвинителски совет го суспендираше Мустафи на 4-ти април, по што му беше одреден 30-дневен притвор. 
Претени смета дека нема сеприсутна корупција во Косово, но дека има „корупција на највисоките нивоа, каде што има поголем буџет, капитални инвестиции и алчни луѓе“.
„Дали е тоа корупција или организиран криминал? Мислам дека е повеќе организиран криминал. Ниту еден јавен службеник не може да биде вклучен во корупција без соучесници. Тоа бара неколку службеници во тендерската процедура“, рече Претени. 
Но, извештајот на ОН зборува поинаку. Нивната научна студија покажува дека околу 11,1 отсто од косовското население примило мито во изминатите 12 месеци пред извештајот. Митото доминира во Албанија (19,3 отсто од населението дало мито), Босна и Херцеговина (20,7 отсто) и Хрватска (11,2 отсто). Помалку мито примиле во Црна Гора (9,7 отсто), Србија (9,3 отсто) и Македонија (6,2 отсто).
Дритон Зогијани, од Приштина, рече дека апсењето на Мустафи ги тера луѓето да се сомневаат дека целиот систем е корумпиран. „Кога шефот на одделението за борба против корупцијата е корумпиран, какви се останатите?“, рече Зогиани за SETimes. 
Рамиз Осај, уште еден граѓанин на Приштина, вели дека е разочаран, и дека апсењето, исто така, ја разниша неговата доверба во институциите на земјата. 
„Се чини дека сите што ќе дојдат на власт стануваат корумпирани порано или подоцна. Тие се внимателни на почетокот, но потоа стануваат полоши. Има луѓе, јавни службеници, кои не прибегнуваат кон корупција, но тие се ретки“, рече Осај за SETimes. 
„Корупцијата се одразува на секоја област; еден од најголемите ризици е граѓаните да ја изгубат довербата во институциите“, рече Претени.
