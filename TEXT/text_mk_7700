16/11/2012
Од Х.К. Цанис за Southeast European Times во Атина -- 16/11/12
Борбата против корупцијата во Грција, која ја мачи рецесија, се префрли целосно на Интернетот, по октомвриското деби на два изворни напори за анонимно „именување и засрамување“ на нечесните практики и сектори. 
Двете иницијативи -- www.edosafakelaki.org и www.teleiakaipavla.gr -- регистрираа стотици поплаки и лични приказни за корупција, првенствено мито, за решавање на секакви прашања, од здравство па сé до намалени даночни казни или возачка дозвола.
„Едоса факелаки“ на грчки значи „Давам плико“, метафора за „Давам мито“.
„Телеиа каи Павла“ значи „крај, еднаш засекогаш“, и се однесува на елиминирање на корупцијата.
„Нашата идеја беше да се соберат податоци, да се презентираат, да се дистрибуираат и да се информираат новинарите и политичките партии, за да можат да прашаат: „Што се случува тука? Што се случува во оваа болница или во ова даночно биро?“, рече за SETimesКристалија Дристела, портпаролка на teleiakaipavla.gr.
Иницијативата е предводена од ИТ аналитичарот и автор Диомидес Спинелис.
Edosafakelaki.org е оригинална идеја на Кристина Тремонти, која живее во Њујорк, дипломец на Јејл, која била инспирирана да ја создаде веб-страницата по личното искуство со „факелаки“.
Тремонти рече дека маката на нејзиниот 93-годишен дедо во 2010 година во две болници во Пелопонез и нејзиното наидување на две познати веб-страници посветени на искоренувањето на корупцијата во Индија, ја создале „Дадов факелаки“. 
„На мојот дедо му беше дијагностициран неизлечлив рак на простата -- патем, тој е денес сé уште жив, и една вечер доби обилно крварење, по што го однесовме во болница во Каламата, но никој [од персоналот] не му обрна внимание“, рече Тремонти. „Тие ни велеа: нема соба, нема уролог.“ На крајот со брод заминавме за Спарта и тие таму не игнорираа. Потоа една жена, која придружуваше друг пациент, нé запраша: „Нема ли да му дадете на лекарот нешто?“
Тремонти изјави за SETimes дека следела итна и успешна операција, откако на лекарот му биле дискретно префрлени околу 300 евра.
Дристела вели дека teleiakapavla.gr има за цел анонимно да ги регистрира негативните искуства, „но, во исто време и да ги забележи и позитивните искуства. На пример, имаме прво место за поплаки против една болница, но имаме и прво место за резултати на друга болница. Сакаме социјален притисок, но и солидарност. Не се објавуваат имиња.“
Почнувајќи од ноември, двете веб-страници заедно регистрираа 133.000 одделни посетители и повеќе од 1.000 постирани приказни со тврдења за побарано мито во висина од вкупно 4 милиони евра. Скоро 60 отсто од приказните постирани на страницата на Тремонти се однесуваат на јавните болници, додека другите постирања вклучуваат тестови за возачки дозволи и лиценци за урбано планирање.
„Почнавме да гледаме отпор и сé поактивно општество, бидејќи досега истото беше толерантно [за ваквата корупција]“, рече неодамна Костас Бакурис, претседател на Трансперенси интернешнал во Грција.
Според студијата на Транспаренси интернешнал во 2011 година во Грција, бројките за пасивното мито во една или друга форма се намалени, за што е виновна економската криза.
Тремонти рече дека нејзината цел е да „се премости јазот со овозможување правна помош ... Настрана од податоците, ако владата сака промена може да побара и ние можеме да работиме заедно. Ние во основа создаваме податоци за нив, кажувајќи им каде се виновниците; каде, кога и колку. Оваа иницијатива има за цел да ја поттикне свеста и да ги информира луѓето за нивните права; Би сакала да мислам дека тоа е колективно будење.“
