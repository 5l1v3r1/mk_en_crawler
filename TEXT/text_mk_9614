24/01/2013
Билјана Лајмановска за Southeast European Times во Скопје -- 24.01.13
ЕУ го интензивира својот ангажман за наоѓање решение во долготрајниот спор за името меѓу Грција и Македонија.
Комесарот на ЕУ за проширување, Штефан Филе, ги покани двете страни на трилатерален состанок со цел да помогне во решавање на спорот за името меѓу двете земји. Тоа беше прв директен обид на Брисел за поголема вклученост во преговорите околу спорот за името, кои се водат под покровителство на ОН.
Иако Грција ја одби поканата, се чини дека ЕУ барем ќе биде близок набљудувач.
Стево Пендаровски, член на дипломатскиот совет на македонската опозиција и поранешен претседателски советник, изјави за SETimes дека предвидува оти Филе ќе „остане што е можно поблизу до процесот на преговори, но нема да биде замена за [специјалниот претставник на ОН Метју] Нимиц, ниту втор олеснувач на процесот. Тој, буквално, ќе биде набљудувач“.
Петер Стано, портпаролот на Филе, рече дека ЕК ќе биде во позадина на ОН.
„Постојано повторуваме дека ова е процес кој го водат ОН“, изјави Стано за новинарите во Брисел. „Г-дин Нимиц се вклучи многу интензивно во ова и ние целосно го поддржуваме.“
Грција го блокира членството на Македонија во ОН и интеграцијата во ЕУ поради долготрајниот спор. Грција, која има северна покраина наречена Македонија, смета дека ова прашање претставува закана за нејзината сопствена територија. Македонија во ОН е именувана со референцата поранешна југословенска република Македонија.
Филе предложи заеднички состанок со цел да се добијат подетални информации околу ова прашање. Македонскиот министер за надворешни работи, Никола Попоски, и премиерот Никола Груевски јавно го поддржаа планот, но Грција се спротивстави.
„Нашата намера е да ... најдеме решение“, рече Груевски. „Ако нивната намера е слична, тие не треба да избегнуваат вакви состаноци. Се надевам дека ќе имаме повеќе вакви состаноци во иднина, со и без посредници.“
Портпаролот на грчкото Министерство за надворешни работи, Грегори Делавекурас, рече дека Атина во принцип не се противи на состаноците, но земјата ќе се согласи на истите само под услов да има добра подготовка и значаен резултат.
„Грчката страна со нетрпение го очекува следниот состанок на претставниците на двете страни со г-дин Нимиц во Њујорк, на 29-ти и 30-ти јануари, за да се утврди колкави се шансите за напредок. Во оваа фаза нема потреба од состанок на министрите на двете земји со г-дин Филе“, рече Делавекурас.
Поранешниот македонски министер за надворешни работи Антонио Милошоски изјави за SETimes дека предлогот за трилатерален состанок е сличен на иницијативите што Филе ги употреби за решавање на спорот меѓу Хрватска и Словенија.
„Иако Хрватска беше во различна фаза од пристапувањето во ЕУ тогаш, можеме да сме задоволни од вниманието што очигледно недостасуваше во изминатите години“, рече Милошоски.
Советот на ЕУ во декември побара од Европската комисија да издаде извештај за Македонија и нејзините односи со соседните држави. Документот – чија централна точка се очекува да биде спорот околу името – ќе биде од клучно значење за одлуката на Советот на ЕУ дали да й дозволи на Македонија да започне преговори за пристапување.
