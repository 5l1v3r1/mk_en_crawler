27/12/2010
ПРИШТИНА, Косово -- Tеодосије, новоизбраниот владика на Рашка и Призрен, беше устоличен во неделата (26-ти декември) на церемонија во Призрен, предводена од српскиот патријарх Иринеј. „Ова е голем ден, ден на устоличување на еден владика, кој треба да й помогне на Српската православна црква да ја продолжи својата историја и постоење во Косово и да му влее нова надеж на народот“, рече Иринеј. По церемонијата српскиот министер за внатрешни работи, Ивица Дачиќ, и министерот за Косово, Горан Богдановиќ, изразија надеж дека раселените Срби ќе се вратат во Призрен.
Во меѓувреме, движењето Ветевендосје ја критикуваше владата што им дозволува на српските функционери да влезат во Косово, велејќи дека Србија продолжува да влијае врз Косово, со помош на актуелната влада. (Taнјуг, Политика - 26/12/10)
