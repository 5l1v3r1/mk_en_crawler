15/04/2005
БЕЛГРАД, Србија и Црна Гора -- Екстрадицијата на поранешниот шеф на српската армија Небојша Павковиќ и понатаму останува клучната пречка на патот за интеграција во ЕУ, изјави во четвртокот (14-ти април) германскиот амбасадор во Србија и Црна Гора Андреас Зобел. Тој смета дека одлуката за позитивна физибилити студија ќе биде усвоена од страна на Министерскиот совет на ЕУ на 25-ти април ако Павковиќ се наоѓа на пат за Хаг. И покрај тоа што министерот за меѓународни економски односи Милан Париводиќ се согласи со него, српскиот премиер Воислав Коштуница рече дека целокупните напори за соработка мора да се земат предвид, а не само случајот на Павковиќ.
Исто така во четвртокот поранешниот офицер на босанските Срби Вујадин Поповиќ му се предаде на Трибуналот на ОН за воени злосторства за да се соочи со обвиненијата за геноцид во врска со масакрот во Сребреница. Поповиќ беше заменик шеф за безбедност на озлогласениот корпус Дрина. Обвинителите тврдат дека тој имал командна одговорност за муслиманските затвореници.
Исто така во Хаг, Трибуналот одлучи да им даде условно ослободување во очекување на судскиот процес на поранешниот српски претседател Милан Милутиновиќ, поранешниот началник на Генералштабот на Југословенската армија Драгољуб Ојданин и на поранешниот југословенски заменик премиер Никола Шаиновиќ. Но, судиите одлучија да ја суспендираат пресудата за да им дадат на обвинителите време за жалба. (Б92, АП, АФП, ДПА - 14/04/05)
