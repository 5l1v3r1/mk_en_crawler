18/10/2007
Од Давор Коњикушиќ за Southeast European Times во Белград - 18/10/07
Индиско претпријатие потпиша меморандум за разбирање со српската влада на 25-ти септември, за изградба на првиот ИТ парк во Србија, нешто што може да стане најголема гринфилд инвестиција на Србија. Претпријатието за имот „Ембаси груп“ со седиште во Бангалоре, планира да го изгради својот прв европски технолошки парк во малиот град Индџија, кој се наоѓа на половина пат помеѓу Белград и Нови Сад. 
Паркот најпрво ќе се протега на 280 хектари и ќе вработи 2.500 работници. Договорот може да достигне вредност до 425 милиони евра во текот на следните пет години, период во текот на кој големината на паркот и бројот на вработените ќе се зголеми за десетпати. Очекуваниот профит од извозот од овој парк е околу две милијарди евра годишно. 
„Ова е многу важен проект за нас, бидејќи српските студенти кои завршија електротехнички факултет и технички науки ја напуштаат земјата ... за да работат во големи меѓународни софтверски претпријатија. Наша должност е да ги убедиме овие млади луѓе, кои се толку интелигентни и вредни, да останат и да работат во Србија, рече Млаѓан Динкиќ, министер за економија и регионален развој. 
„Ембаси груп“ е една од светските водечки претпријатија во градењето и развојот на ИТ и бизнис парковите. Помеѓу клиентите на претпријатието во ИТ секторот се: ИБМ, Мајкрософт, ХР, АНЗ информејш технолоџи и Голдман сакс.
„Многу луѓе не прашуваат зошто ова индиско претпријатие дојде во Белград. Тоа беше предизвик за нас. Ние посетивме многу земји во Источна Европа и баравме партнер кој може да го опслужи пазарот во Источна Европа. Заклучивме дека Белград ги задоволува потребите на нашите клиенти, поради неговите идни перспективи и добриот пристап на луѓето тука“, рече генералниот секретар на „Ембаси груп“, Јиту Витвани.
Општината Инџија ќе го донира земјиштето на кое паркот ќе биде изграден, а државата ќе ја финансира изградбата на инфраструктура со средства од планот за национални инвестиции за 2008 година.
Но, само еден ден по потпишувањето на меморандумот, започнаа расправии помеѓу министерот за информатички технологии, Александра Смиљаниќ, и градоначалникот на општина Инџија, Горан Јесиќ. Смиљаниќ рече дека инвестицијата може да му наштети на домашниот технолошки сектор и дека нејзиното министерство не било консултирало. Јесиќ врати обвинувајќи ја Смиљаниќ дека ги претставува интересите на домашните лоби групи.
