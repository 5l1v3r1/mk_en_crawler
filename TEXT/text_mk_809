05/04/2006
(Разни извори – 29/03/06 – 05/04/06)
Легендарниот балкански композитор и музичар Горан Бреговиќ беше прогласен за почесен граѓанин на Tирана на церемонијата што се одржа на 1-ви април. Бреговиќ, чија мајка е Србинка, а татко му е Хрват, е познат по своето еклектично мешање на циганската и традиционалната народна музика со рок стиловите. Во придружба на својот бенд од 42 члена, тој одржа концерти во Тирана на 1-ви и 2-ри април.
*** 
Една од најпопуларните бугарски групи, Упсурт, сними сингл со шпанската хип-хоп ѕвезда Мала Родригез. Родригез ќе дојде во Софија на 10-ти април за специјалниот концерт на кој ќе биде претставена новата песна. 
*** 
Априлските состаноци на меѓународниот студентски уметнички фестивал во Белград започнаа на 4-ти април. Програмата се состои од театарски претстави, концерти, ди-џеј забави и литературни вечери. На тридневниот настан има учесници од Данска, Велика Британија и Србија и Црна Гора. 
*** 
Седмиот Меѓународен фестивал на студентски театар и мултимедијална уметност Тест! започна на 3-ти април во Загреб. На петдневниот настан ќе настапат млади уметници од Хрватска, Франција, Литванија, Србија и Црна Гора и Словенија. 
*** 
Во културниот центар Магаза во Битола, Maкедонијa, беше отворена изложба на слики на современи холандски уметници. На изложбата се претставени црно-бели фотографии, мултимедијална и графичка уметност. Битолскиот музеј и Центарот за современа уметност го организираа настанот. 
*** 
Концертот на Лучано Павароти во Сараево е одложен. Првично закажан за 8-ми април, сега истиот ќе се одржи на 27-ми мај. Според организаторите, до промената дошло поради мали здравствени проблеми. Павароти е на последна турнеја низ Европа. 
*** 
Минатата недела во Јајце се одржа дводневна регионална конференција за туристичкиот потенцијал на културното и историското наследство во босанските општини Јајце и Шипово. Настанот го организираше Британскиот совет во БиХ. 
