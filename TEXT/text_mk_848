22/01/2007

 Tурција се подготвува за воведување на трета генерација ГСМ системи, која ќе овозможи воведување на видеофони и други услуги. Турскиот министер за транспорт, Бинали Јилдирим, во четвртокот (18-ти јануари) ја најави планираната модернизација. 
*** 
Група лекари од Aлбанија ќе присуствуваат на специјалните курсеви за обука во Франција и Италија пред да се вратат во својата земја и да ја изведат првата досега операција на бубрези таму. Проектот се спроведува во рамките на програмата ИНТЕРРЕГ, која организира соработка помеѓу специјалистите од албанскиот и италијанскиот здравствен сектор. 
*** 
Водечкиот грчки телеком оператор ОТЕ објави дека имал 512.000 корисници на брзите услуги на крајот од декември 2006 година, што претставува зголемување за трипати во споредба со претходната година. Телекомот, исто така, ги намали цените на мрежниот Интернет за 67 отсто од 2003 година досега. 
*** 
Во четвртокот (18-ти јануари) во Стопанскиот суд во Белград беше поставен систем што овозможува автоматско процесуирање на случаите, како дел од проектот вреден 12,8 милиони американски долари, кофинансиран од страна на УСАИД. Истиот овозможува автоматско избирање на судиите за судските процеси, со цел да се обезбеди правично судење и да се елиминираат можностите за корупција. Сите стопански судови во Србијa се очекува да бидат опремени со ваков систем во текот на следните 18 месеци. 
*** 
 Романскиот пазар на ИТ и комуникации објави вкупен промет од 6,7 милијарди евра во 2006 година -- зголемување од 24 отсто од 2005 година, според Институтот за калкулациска техника. Секторот на телекомуникациите учествува со 62 отсто во вкупниот обем на бизнисот, или 4,1 милијарда евра. Иако имаат помал удел, софтверските и ИТ услуги го претставуваат најдинамичниот сегмент на индустријата, со годишни стапки на раст од над 40 отсто во изминатите неколку години. 
*** 
Првиот проект за зголемување на компјутерската писменост на Ромите во Хрватскa заврши во вторникот (16-ти јануари) во Загреб. За време на програмата секој млад Ром доби Европска комјутерска возачка дозвола (ЕЦДЛ) СТАРТ. Во ноември и декември групата успешно ги положи четирите образовни модули -- прелиминарен дел за стекнување на основниот сертификат ЕЦДЛ. 
 (Разни извори -- 15/01/07-22/01/07)  
