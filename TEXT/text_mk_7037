21/06/2012
Енди Дабилис за Southeast European Times во Атина -- 21.06.12
Премиерот Антонис Самарас во средата (20-ти јуни) положи свечена заклетва на функцијата, истакнувајќи ја потребата за патриотизам, национално единство и верба во Господ, за да може Грција да излезе од својата финансиска криза што е можно побргу.
„Навистина сум свесен за критичните моменти со кои се соочуваме како држава“, рече тој, додавајќи дека Грците беа „повредени“ и им требаше „заздравување“.
Иако новата влада треба да донесе одредена политичка стабилност и да ја стави во мирување долготрајната криза која се закани да ја загрози еврозоната, немаат многумина верба дека тоа ќе трае.
Новата влада е предводена од водачот на конзервативната Нова демократија, Самарас, 61-годишен економист образован во САД, чија партија заврши на првото место на изборите -- но со помалку од 30 отсто од гласовите и недоволно места во парламентот за да формира влада. 
Него го поддржаа, но без да учествуваат во новиот кабинет, социјалистите на ПАСОК и Демократската левица.
Водачот на ПАСОК, Евангелос Венизелос, побара услови за поддршката на неговата партија, вклучително и тоа Грција постепено да се ослободува од мерките за штедење побарани од Тројката ЕУ-ММФ-ЕЦБ, во замена за втора финансиска помош од 130 милијарди евра.
Коалициските партии ги поддржаа условите, но Самарас рече дека сака да измени некои од условите. Тројката објави дека секој обид за чепкање во реформите или неостварување на дополнителните 11 милијарди евра кратења може да води до запирање на приливот на пари. 
Самарас се соочува со директна дилема: дури и со 179 места во парламентот, трите партии во коалицијата имаат само 48 отсто од гласовите. Второпласираната партија, Коалицијата на радикалната левица (СИРИЗА), предводена од поборникот против мерките на штедење, Алексис Ципрас, вети дека ќе се бори ако тој се обиде да воведе нови мерки на штедење.
„Ако Самарас наметне нови даноци и намалувања на платите и пензиите, продлабочувајќи ја економската криза и водејќи уште повеќе луѓе во очај и самоубиство ... ситуацијата ќе излезе од контрола“, рече за SETimes Димитри Хаџиниколау, професор по економија на Универзитетот Јанина во северна Грција.
„Владата на Самарас, најверојатно, ќе има време од три месеци да измисли нешто што може да се смета за остварливо од страна на грчките гласачи и да добие продолжување“ за спроведување нови реформи, рече за SETimes Мариос Евривеас, професор по меѓународни односи на Универзитетот Пантеон во Атина.
Џон Номикос, кој го предводи атинскиот Истражувачки институт за европски и американски студии, рече дека Самарас згазнал на минско поле „но, не знае каде се мините“.
Ако не биде намален притисокот врз Грција, и ако Самарас не биде успешен во преговорите со Тројката „владата нема да трае повеќе од шест месеци“, рече тој.
Јавноста се чини дека се согласува.
Јоргос Андреадис (25), кој е невработен повеќе од една година, рече дека гласал за СИРИЗА, но ништо не се промени. „Сета оваа врева беше за ништо и ние ги имаме истите што не водеа, оние што се одговорни за целата оваа невработеност“, рече тој за SETimes. 
