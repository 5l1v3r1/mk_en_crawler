07/12/2009
(Новините, Дневник - 06/12/09; Стандасрт - 05/12/09; Ројтерс, АФП, Софија ечо, Новините, Dnevnik.bg, Медиапул, новинска агенција Фокус, бугарска влада - 04/12/09)
Изразувајќи поддршка за напорите на Бугарија да стане клучен играч во европската енергетска политика, американскиот специјален претставник за евроазиска енергија, Ричард Морнингстар, во петокот (4-ти декември) рече дека чекорите што Софија ги презема ќе помогнат да се постигне поголема енергетска независност.
„Имате вистински пристап. Ги гледаме и цениме вашите напори“, му рече американскиот дипломат на бугарскиот премиер Бојко Борисов. „Имате силен карактер и ќе ѝ помогнете на Бугарија да оствари водечка улога во енергетската политика на регионот.
Централнодесничката влада на Борисов, која дојде на власт на крајот од јули, ги разгледува неколкуте главни енергетски договори што претходната коалиција, предводена од социјалистите, ја постигнаа со Русија минатата година. Тука спаѓаат договорите за учеството на Бугарија во гасоводот Јужен поток и проектите за нафтоводот Бургас-Александрополис, како и изградба на нуклеарната централа Белене. 
Говорејќи на бизнис-состанокот во Софија по неговиот состанок со Борисов, Морнингстар изрази поддршка за одлуката на Бугарија да ја преиспита својата енергетска политика.
„Бугарија прави многу вистински работи во моментов“, рече претставникот. „Русија е реалност. Бугарија мора да разговара со Русите. Бугарија мора да разговара за Јужен поток, нема начин тоа да се избегне.“ 
Покрај Јужен поток, Бугарија е една од петте европски земји вклучени во проектот спонзориран од ЕУ за гасоводот Набуко, кој треба да пренесува касписки и блискоисточен природен гас преку Балканот до Европа, заобиколувајќи ја Русија. Искажувајќи интерес за проектите на двата гасоводи, Софија посочи дека нејзин приоритет е Набуко.
„Не можеме да дојдеме тука и да ѝ кажеме на Бугарија што е во интерес на Бугарија, никој не може да го стори тоа“, рече Морнингстар. „Бугарија го препознава и гледа својот интерес во диверзификацијата на правците и изворите на снабдување.“
За време на разговорите, Бугарија рече дека иако енергетските договори што претходната влада ги потпиша со Русија се финансиски остварливи, Бугарија ќе мора да плати огромни казни ако одлучи да се повлече од истите. 
„Политиката е вклучена во нив, без оглед на моите напори да ја избегнам и да разговарам само за финансиите и бизнисот“, Софиската новинска агенција ја цитираше изјавата на Борисов. „Проблемот е политичка важност на овие проекти. Набуко е приоритет на Европската унија, додека рускиот Јужен поток оди напред брзо и многу европски земји му се приклучуваат скоро секојдневно.“
Борисов во саботата вети дека ќе го објави договорот за нафтоводот Бургас-Александрополис за да покаже колку е штетен. 
„Договорот не е профитабилен за Бугарија и не ги штити нејзините национални интереси“, рече тој за време на посетата на црноморскиот град Бургас, додавајќи дека договорот не предвидува ни можност некој од партнерите да се повлече од проектот.
За време на официјалната посета, Морнингстар се состана и со претседателот Георги Парванов и министерот за економија и енергија Трајчо Трајков. 
Некои американски претпријатија се заинтересирани да се приклучат на бугарските нуклеарни енергетски проекти, рече Морнингстар по разговорите со Парванов, наведувајќи ги како примери изградбата на складиште за нуклеарен отпад или врска меѓу системите за транзит на гас на Бугарија и Турција. 
