29/04/2013
Катица Ѓуровиќ за Southeast European Times во Белград -- 29.04.13
Невладините организации во регионот се залагаат за нови закони кои ќе гарантираат права и бенефиции за ветераните, после повеќе од 15 години од конфликтите во регионот.
Откако шесте југословенски републики тргнаа по различни патишта, групите на ветерани на Балканот велат дека поранешните борци се соочуваат со заеднички проблеми, многу од кои се резултат на нетретираниот посттрауматски стрес.
Кога Југославија се распадна на почетокот од 90-тите, Србија ја презеде контролата врз Југословенската народна армија. Точниот број на оние кои се бореа во војската никогаш не беше познат. Здруженијата на ветерани велат дека бројот е поголем од проценката на државата од околу 500.000.
„Според нашите проценки, околу 700.000 луѓе се бореа во [Југословенската армија]. Ветераните се втората по големина категорија на население по пензионерите. Ние немаме пензии и помош, државата дури и не прифаќа дека сме се бореле по 1992-та година, бидејќи официјално Србија беше во војна само во 1991-1992-та година“, изјави Миле Милошевиќ, претседател на Здружението на воени ветерани на Србија, заSETimes.
Милошевиќ додаде дека повеќето од воените ветерани никогаш не добиле некаква помош од државата. Околу 8.500 лица од конфликтот во Косово во 1999-та година поднесоа тужби против Србија во Судот за човекови права во Стразбур, во обид да ги земат дневниците кои им беа ветени, но никогаш не им беа исплатени. Се очекува судот да донесе одлука на 15-ти мај.
Во Србија, групите бараат од владата една година воена служба да се брои како две години во регистарот за вработување за сите ветерани, бенефиција кој во моментов ја имаат само оние кои беа професионални војници. Тие, исто така, бараат отстранување на административните бариери, особено во здравствената заштита.
Единствените категории кои Србија ги дефинира за целите на плаќање на бенефициите се "жртви на војната" и "хендикепирани ветерани“. Додека професионалните војници кои беа дел од постојаната војска на Србија добиваат бенефиции кон нивната пензија, околу 400.000 граѓани, кои беа ангажирани за време на војната не добиваат.
Српската влада нема специјализирани институции да работат со ветераните кои бараат помош. Од своето формирање во 1999-та година, невладината организација „Центар за воени трауми“ е една од ретките организации и институции во Србија, која нуди советување, групи за поддршка и работилници за ветераните.
Бранислава Стевиќ, извршен директор на Центарот за воени трауми, рече дека околу 8,8 отсто од српските ветерани имаат посттрауматски стрес, болест која често води до насилство, зависност и самоубиство.
„Досега, околу 5.000 луѓе дојдоа во нашиот центар да побараат помош. Во секој момент имаме 30 луѓе кои чекаат некаква помош, совет или поддршка“, изјави Стевиќ заSETimes.
„Групите за поддршка и советување на ветераните имаат за цел да се намали процентот на семејно насилство, ублажување на последиците од трауматските искуства, олеснување на интегрирањето и вклучувањето на ветераните, како и намалување на предрасудите меѓу ветераните и останатиот дел од општеството“, вели Стевиќ.
Според Стевиќ, најзначајните проблеми со кои се соочуваат ветераните се депресија, посттрауматски стрес, алкохолизам, недостаток на самодоверба и неможност да најдат вработување.
Има само еден оддел во српската влада која се занимава со прашањата поврзани со ветераните, во Министерството за труд, вработување и социјална политика, но неговата поддршка е ограничена само на воените инвалиди и семејствата на борците кои загинале во борба.
Негован Станковиќ, државен секретар во Министерството за труд, рече дека Србија се обидува да најде решенија кои одговараат на барањата на сите луѓе кои учествуваа во војната.
„Заштитата на ветераните и лицата со посебни потреби се состои од многу права и закони и тие предвидуваат надоместоци како отштета за повреди и смрт. Во овој момент, околу 43.500 луѓе во Србија имаат ваков вид на заштита, а месечните средства изнесуваат околу 1,25 милиони динари“, рече Станковиќ.
Воените ветерани во двата ентитета во Босна и Херцеговина (БиХ) велат дека се чувствуваат измамени од нивните влади. Политиката на ветераните во изминатите 17 години беше главно имплементирана преку социјалните права и бенефиции, како што се парични надоместоци, живеалишта, бесплатно земјиште и автомобили. Засилен преглед на правата на ветераните започна во 2010-та година.
Една неодамнешна ревизија на правото на ветераните во Федерацијата на БиХ покажа многу фалсификати на медицинската документација. Бројот на борците, инвалидите и семејствата на жртвите речиси двојно се зголеми, од 290.000 на 550.000 во последните неколку години. Ревизијата утврди дека значителен број на локални политичари и воени претставници добиваат инвалидско осигурување, иако војната ја поминале далеку од фронтот, а некои од нив добиваат двојни пензиски бенефиции и од БиХ и од Хрватска.
Како резултат на наодите на ревизијата, на 6.000 поранешни војници им беше одземено правото на пензија или паричен надоместок, а кај некои други дојде до намалување на износот на нивниот надоместок.
Според податоците на Здруженијата на воени ветерани во Федерацијата на БиХ и Република Српска, секој втор воен ветеран боледува од посттрауматски стрес, а повеќе од 4.000 извршиле самоубиство по завршувањето на војната во 1995-та година. Нема специјализирани институции кои би им помогнале на оние кои страдаат од ова нарушување.
„Државата не ни даде ништо од она што ни беше ветено“, изјави Нарцис Мишановиќ, претседател на Здружението на демобилизирани борци Нови Град, Сараево, заSETimes. „Еден мал дел одат на работа и редовно добиваат плати, но многу од оние кои работат не земаат плата и повеќето ветерани и нивните семејства одат во јавните кујни“.
Ветераните на Ослободителната војска на Косово не добија институционална грижа бидејќи земјата беше управувана од ОН, кои покажаа една неутрална позиција кон оние кои учествуваа во војната.
Борбата на косовските ветерани започна неколку месеци по завршувањето на војната, кога Ослободителната војска на Косово беше демобилизирана и трансформирана во Косовскиот заштитен корпус, оставајќи 15.000 борци надвор од новата група.
„Во тоа време, властите им ветија дека ќе ги вклучат во косовската полиција и други институции, но не презедоа никакви сериозни дејства“, Мухарем Џемајли, претседател на Организацијата на воени ветерани на армијата, изјави заSETimes.
Оваа година, владата иницираше програма за да обезбеди правен статус и бенефиции за ветераните, која треба да почне да функционира до крајот на годината.
Сепак, некои ветерани добија мала помош. Организацијата на воени ветерани на Ослободителната војска на Косово лобираше кај владата за реконструкција на куќите на дузина ветерани кои се соочуваат со тешка ситуација. За некои други кои се соочуваат со екстремна сиромаштија и здравствени проблеми, здружението обезбеди 18.000 евра за храна или лекови во 2012-та година.
Стресот, депресијата, анксиозноста и агресивното однесување се вообичаени симптоми за учесниците во конфликтот од 2001-та година во Македонија, според едно истражување спроведено во 2009-та година од страна на Факултетот за безбедносни студии во Скопје во соработка со поранешното Здружение на ветерани на безбедносните сили, сега политичка партија „Достоинство“.
Многу македонски ветерани признаа дека имаат проблеми со алкохолизам, наркоманија, семејно насилство, брачни, здравствени и финансиски проблеми.. Околу 30 припадници на полицијата и воените сили кои учествуваа во конфликтот од 2001-та година извршиле самоубиство.
„Темпирани бомби шетаат по улиците во Македонија и државата не го сфаќа ова сериозно додека не се случи трагедија“, Стојанче Ангелов, лидер на Достоинство и ветеран од конфликтот во 2001-та година, изјави заSETimes. „Воените ветерани набавуваат пиштоли полесно и знаат како да ги користат [нив], па ова секогаш мора да се има на ум“.
 Дописниците Сафет Кабашај во Приштина, Ана Ловаковиќ во Сараево и Билјана Лајмановска во Скопје го дадоа својот придонес во овој напис.  
 Какви дејства треба да се преземат за да им се помогне на ветераните од конфликтите? Кажете ни го вашето мислење во делот за коментари. 
