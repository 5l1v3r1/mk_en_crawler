20/01/2006
(Еурактив - 20/01/06; АП, Ројтерс, ББС, ВОА, РФЕ/РЛ, ЕУполитикс, Ксинхуа, Бета, Радио Б92 - 19/01/06)
ЕУ во четвртокот (19-ти јануари) ја предупреди Србија дека нејзините разговори за Спогодбата за стабилизација и асоцијација со ЕУ (ССА) е можно да бидат откажани ако земјата не го предаде воениот командант на босанските Срби Ратко Младиќ и другите осомничени за воени злосторства на Трибуналот на ОН во Хаг. 
Ова предупредување е второ во рок од два месеци. Претходното беше изнесено на крајот од првиот круг разговори за ССА во декември.
„Прекинот на преговорите секако дека претставува една алтернатива и јас очекувам српската влада да ја сфати оваа мерка многу сериозно“, рече комесарот за проширување на ЕУ, Оли Рен. „Србија сега мора да избере помеѓу своето националистичко минато и европската иднина. Се надевам дека ќе ја избере европската иднина.“ 
Тој го изјави ова по разговорите во Брисел со главната обвинителка за воени злосторства на ОН, Карла дел Понте, која постојано го критикува Белград за недоволната соработка со Меѓународниот кривичен трибунал за поранешна Југославија (МКТЈ). 
„Потребна ми е целосна соработка од Србија и ми треба помош од ЕУ за да ја добијам таа целосна соработка“, рече Дел Понте во четвртокот. „Сакам на Младиќ да му се суди во јули оваа година, заедно со уште деветмина други обвинети за геноцид. Младиќ мора да се појави пред судот во јули.“ 
Дел Понте, која тврди дека Младиќ е во Србија, исто така, ги отфрли неодамнешните извештаи во медиумите според кои тој избегал за Русија за да не биде фатен. 
„Нема потреба да ги контактирам руските власти во врска со Младиќ, бидејќи Младиќ е во Србија, и како што знаете, Младиќ се штити со моќта на армијата“, им рече обвинителката на новинарите, наведувајќи ги информациите што ги има. „Она што ми треба е ... обврска од Белград да го уапси и да го предаде на Хаг.“ 
За време на својата посета на Брисел Дел Понте се состана и со шефот за надворешна политика на ЕУ, Хавиер Солана, и со генералниот секретар на НАТО, Јап де Хоп Шефер, при што, наводно, побара од нив да извршат притисок врз Србија за ова прашање. 
НАТО, во чија програма Партнерство за мир, Србија и Црна Гора се надева да влезе како прв чекор кон членството во Алијансата, исто така ја постави целосната соработка со МКТЈ како предуслов за процесот на интеграција на оваа балканска држава. 
Од другите настани во врска со ова, министерот за одбрана на Србија и Црна Гора, Зоран Станковиќ, во четвртокот инсистираше на тоа дека властите сé уште се надеваат дека ќе го лоцираат Младиќ. Во интервјуто за новинарите тој рече дека се состанал со сопругата и синот на бегалецот во неговото министерство пред Нова година, но не изнесе повеќе детали околу средбата. 
„Во тек е операцијата за фаќање на Младиќ и јас не можам да зборувам за тоа“, АП ја цитираше изјавата на Станковиќ за новинарите. „Целиот армиски персонал е ангажиран во ова.“
Младиќ и поранешниот водач на босанските Срби, Радован Караџиќ, се наоѓаат на врвот на листата на обвинети на Трибуналот. Двајцата се соочуваат со обвиненија за геноцид за нивните наводни улоги во масакрот во Сребреница од 1995 година на околу 8.000 босански муслимански мажи и момчиња и 43-месечната опсада на Сараево.
