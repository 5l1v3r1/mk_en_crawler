27/05/2013
Александар Павлевски за Southeast European Times во Скопје -- 27.05.13
Претставници на министерствата за одбрана и безбедносните сили дискутираа околу начините за соработка во борбата против тероризмот, организираниот криминал и спречувањето на меѓуетничките конфликти, на неодамнешната конференција во Скопје.
Највисоките водачи на воено-разузнавачките служби од Македонија, Албанија, Босна и Херцеговина, Бугарија, Грција, Косово, Црна Гора, Словенија, Италија и НАТО, минатиот месец се собраа на третиот состанок на шефовите на воено-разузнавачките служби од Западен Балкан.
„Oд состанокот можев да заклучам дека безбедносниот систем мора да се перципира како жив организам кој мора да се адаптира на окружувањето“, рече за SETimes Сашо Стефановски, државен секретар во македонското Министерство за одбрана.
„Регионалната соработка меѓу службите за воено разузнавање е од огромно значење што ќе овозможи да се подобрат безбедносните системи во Западен Балкан“, рече тој. „Дискусиите на состанокот беа во насока на понатамошна соработка, подобрување на постојната соработка, но и наоѓање нови начини за размена на информации меѓу службите.“
Благоја Марковски, поранешен полковник на македонската армија и претседател на невладината организација Балкански форум за безбедност, изјави за SETimes дека конференциите како оваа во Скопје „треба да бидат почести“.
Првата ваква конференција се одржа пред две години, а следната се планира за 2014 година.
„Прашањето е како ефикасно да се разменуваат информации кои ќе помогнат во заедничките напори на борбата против тероризмот и заканите за земјите од регионот, но и да се зачува безбедноста на граѓаните. Регионалната соработка во секторите на одбраната, полицијата и разузнавањето е клучна за успехот во борбата против тероризмот и криминалот“, рече Марковски.
Александар Радиќ, воено-политички аналитичар од Белград и поранешен консултант на српската влада, изјави за SETimes дека влијанието на кооперативните напори е значајно.
„Информациите ќе се разменуваат брзо и ќе имаат ефикасно дејство врз евентуалните проблеми. Сметам дека Балканот треба повеќе да се плаши од организираниот криминал и етничките конфликти отколку од глобалниот тероризам ... Организираниот криминал ги поткопува сите наши општества и е предуслов за ширење на сиромаштијата и разочараноста во и онака сиромашните држави“, рече Радиќ.
Тој рече дека спречувањето на етничките конфликти е многу поважно од гонењето на терористите.
„Го велам ова бидејќи сум сигурен дека ваквите етнички конфликти меѓу нас можат да предизвикаат многу повеќе жртви и уништувања кои ќе можат да се бројат со стотици илјади, отколку кое било терористичко дејство“, рече Радиќ. 
Началникот на македонскиот Генералштаб, Горанчо Котески, ја истакна одличната соработка во областа на одбраната и безбедноста во регионот, особено на активностите во рамките на Јадранската група, како модел за сеопфатна соработка во сите сегменти на безбедносната политика во регионот.
Тој говореше за соработката во рамките на военото разузнавање во услови на постоење на закани по безбедноста, истакнувајќи дека размената на информации ќе помогне во јакнењето на заедничките напори во борбата против тероризмот и заканите против државите.
Андреја Богдановски, аналитичар на Аналитика во Скопје, рече дека унапредувањето на воената и безбедносната соработка во регионот претставува неопходен чекор кон регионалниот одговор на заедничките закани и сигнализира дека довербата меѓу државите расте.
„Во тој поглед, земјите како Македонија, Хрватска и Албанија можат да ги понудат своите искуства од учеството во мировните операции и националната одбрана“, рече Богдановски за SETimes.
 На кој начин воено-разузнавачките агенции треба да работат заедно за справување со тероризмот? Споделете ги вашите размислувања во делот за коментари. 
