27/10/2005
Од Светла Димитрова за Southeast European Times во Софија -- 27/10/05
Претходно оваа недела Европската комисија (ЕК) ги објави своите долгоочекувани извештаи за напредокот во кандидатурите на Бугарија и Романија за влез во блокот. ЕК заклучи дека двете земји сé уште имаат можност за пристапување на 1-ви јануари 2007 година, според планираното, но само ако го забрзаат процесот на реформи. Ако не го сторат тоа можно е да биде активирана заштитната клаузула за одложување од една година. 
Во документот ЕК ги издвојува организираниот криминал и корупцијата како причина за особена загриженост и ја повикува Бугарија да продолжи со потребните судски и администативни реформи. Во истиот се укажува дека Романија - која претходно се сметаше дека заостанува во процесот на пристапување - можеби сега се движи со ист чекор како и нејзината соседна земја, која имаше застој поради скоро двомесечното доцнење со формирањето на владата по парламентарните избори во јуни. 
Предупредувачката нота на извештајот се предвидуваше. Голем број набљудувачи - вклучувајќи го и известувачот на Европскиот парламент за Бугарија, Џефри ван Орден - предвидоа дека ЕК ќе го наведе очигледното забавување на процесот, особено во Бугарија. 
ЕК се наоѓа под голем притисок да биде што е можно покритична, поради неодамнешното фијаско со уставот на ЕУ и буџетските потешкотии, изјави Ван Орден за бугарската телевизија бТВ претходно овој месец. 
Обрнувајќи особено внимание на овонеделниот „отрезнувачки повик“ властите во Букурешт, како и во Софија, во средата (26-ти октомври) ветија дека ќе работат за спроведување на препораките на ЕК и избегнување на евентуалното одложување на датумот за пристапување. Опишувајќи ги критиките како објективни, бугарскиот премиер Сергеј Станишев рече дека истите би требало да се сфатат како поттик за поголеми напори. Тој изрази надеж дека новата влада ќе надомести за доцнењата од изминатото лето. 
Во Романија министерот за интеграција на ЕУ, Анка Бојаџиу, рече дека извештајот на ЕК е „најдобриот“ досега за земјата. Наведувајќи ја загриженоста на ЕК во врска со недостигот од пресуди во случаите на корупција, министерката за правда, Моника Маковеи, во средата вети дека сите случаи на корупција на високите нивоа ќе стигнат до судот до април. Објавувањето на овој извештај се случи скоро еден месец откако 18 бугарски и 35 романски парламентарци се приклучија на Европскиот парламент (ЕП) како набљудувачи, што според многумина претставува доказ за довербата во нивните кандидатури за пристап. Пристапот се очекуваше да се случи во април, но беше одложен поради загриженоста дека двете земји не се подготвени за влез според планираното. 
„На овој начин бугарските и романските парламентарци ќе можат да бидат запознаени со работата, процедурите и работните методи на ЕП“, се вели во соопштението на собранието. „Така, кога двете земји ќе влезат во ЕУ и нивниот народ ќе ги избира своите полноправни членови на Европскиот парламент, тие ќе бидат добро подготвени за своите должности.“
