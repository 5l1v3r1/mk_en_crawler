20/12/2004
Од Игор Јовановиќ за Southeast European Times во Белград – 20/12/04
Иако проблемот со воените злосторници во бегство е далеку од нов, тој повторно привлече внимание во последниве недели. Се повеќе и повеќе станува јасно дека недоволната соработка од страна на Белград претставува сериозна пречка во напорите на Србија да и се приклучи на меѓународната заедница. Брисел постојано нагласува дека не е можно членство во ЕУ доколку властите не успеат да ги предадат обвинетите воени злосторници. Истото важи и за влегувањето во НАТО. Америка, во меѓувреме, соопшти дека повеќе нема да го поддржува трансферот на парниците против воените злосторства во српските судови бидејќи властите во републиката не ги исполнуваат своите обврски. Црна Гора, која не сака сопствената кандидатура да биде загрозена од непослушноста на Србија, бара таа да се разгледува одделно. 
Како реакција на тоа, Белград постојано ја нагласува намерата за соработка, без притоа да ги преземе потребните чекори за да го докаже тоа. Се тврдеше дека обвинетите ја напуштиле Србија, а само малку подоцна тие беа забележани таму. Тајните индиции беа предадени, што овозможи бегалците да избегаат. Најсилните повици за соработка доаѓаат од лица кои имаат мала вистинска моќ да го постигнат тоа. Комбинација од домашен политички притисок и опструкционизам од страна на оние кои ги поддржуваат воените злосторства во самите државни структури го попречува напредокот на ова прашање, погрижувајќи се мала група криминалци да ја одбегнуваат правдата -- додека пак Србија во целина треба да ја плати цената.
Долго време по завршувањето на конфликтот во Босна и Херцеговина (БиХ), поранешниот воен командант на Босанските Срби, Ратко Младиќ, беше често забележуван во Белград и заштитуван од режимот на Слободан Милошевиќ. По падот на режимот, тој беше принуден да се држи понастрана. 
Официјален став е дека Младиќ последен пат бил виден во републиката некаде во 2002-та година, за време на мандатот на покојниот премиер Зоран Ѓинѓиќ, кој беше убиен на 12-ти март 2003 година. Актуелниот премиер, Воислав Коштуница, тврди дека деталните истраги не откриле докази дека Младиќ се уште се наоѓа на територијата на Србија. Неговиот претходник, Зоран Живковиќ, го тврдеше истото.
Меѓутоа, главниот обвинител на ОН, Карла дел Понте, е подеднакво упорна дека Младиќ продолжува да наоѓа засолниште во Србија, додавајќи дека постојано ги информира српските власти за местата каде што тој можеби се крие. Бран на медиумски извештаи, наведувајќи дипломатски извори и ново добиени документи, тврдат дека Младиќ отворено живеел во републиката се до јуни годинава, уживајќи заштита од страна на помошници и симпатизери внатре во српскиот воен естаблишмент. Кога прозападниот реформист Борис Тадиќ беше избран за претседател, се вели во извештаите, Младиќ беше советуван да ја напушти земјата.
Тадиќ изјави дека поранешниот воен водач веројатно се крие некаде помеѓу Србија и БиХ. Претседателот итно инсистираше на потребата да се уапсат обвинетите, но тој има ограничена контрола врз силите кои можат да го направат тоа, како што се министерството за внатрешни работи и полицијата. Други кои отворено се залагаат за зголемена соработка се федералниот министер за надворешни работи, Вук Драшковиќ, и шефот на државниот национален совет за соработка со трибуналот, Расим Љајиќ. 
Освен Младиќ, најбарани српски бегалци од страна на МКТЈ се воените генерали Небојша Павковиќ и Владимир Лазаревиќ, како и полициските генерали Сретен Лукиќ и Властимир Ѓорѓевиќ. Обвинението против нив беше објавено на 20-ти октомври 2003-та година. Павковиќ, Лазаревиќ, Лукиќ и Ѓорѓевиќ се товарат за извршување на злосторства врз човештвото и за прекршување на законите и обичаите за време на војна, кои произлегуваат од нивната улога во косовскиот конфликт во 1999 година. Во обвинението се наведува „принудното преселување и депортирање на околу 800 000 албански цивили; убиството на стотици албански цивили извршено од страна на силите на Федерална Република Југославија и Србија“. 
Полицискиот генерал Властимир Ѓорѓевиќ, близок помошник на Милошевиќ, избега од Србија во 2000 година по транзицијата кон демократија. Српските власти велат дека тој е најверојатно во Србија. За другите тројца генерали се знае дека се уште се во Србија. Лукиќ, требаше да се предаде во ноември, но не го направи тоа поради здравствени причини. Павковиќ во неколку прилики рече дека нема да се предаде на Хаг. Според извештаи на белградските медиуми, министерот за одбрана на Србија-Црна Гора Првослав Давиниќ смета дека постои можност Лазаревиќ да се предаде и да биде доброволно екстрадиран. Други двајца обвинети -- Љубиша Беара и Драгомир Милошевиќ -- доброволно се предадоа на трибуналот, на 9-ти октомври и 3-ти декември.
Проблемите со кои се соочува трибуналот во изнудувањето соработка од Белград можеби најдобро можат да се сумираат со неодамнешниот скандал со Горан Хаџиќ, поранешниот водач на српските сепаратисти во Хрватска. Неколку часа откако Белград го доби обвинението против него -- информација која требаше да биде доверлива -- Хаџиќ го напушти својот дом во Нови Сад. Членови на трибуналот го фотографираа како бега од куќата. Откако прво му дозволија да избега, српските власти после тоа отворија истрага за утврдување на неговие актуелни живеалишта. Хаџиќ е се уште во бегство.
Во своето обраќање до Советот за безбедност на ОН, дел Понте рече дека верува дека четворицата Босански Срби обвинети за геноцидот во Сребреница -- Љубиша Боровчанин, Винко Пандуревиќ, Вујадин Поповиќ и Драго Николиќ -- пронашле засолниште во Белград. Владата на Република Српска (РС) вели дека до Белград доставила список на адреси каде што обвинетите можеби се кријат, но српската полиција не ги има пронајдено. На средбата одржана кон крајот на ноември претставници на двете влади соопштија дека обвинетите често ја менуваат локацијата, движејќи се на територијата помеѓу Србија и РС -- отежнувајќи ја истрагата.
