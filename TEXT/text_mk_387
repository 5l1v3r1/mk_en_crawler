12/09/2011
Мухамет Брајшори за Southeast European Times во Приштина -- 12.09.11
Белград и Приштина постигнаа договор на почетокот од овој месец во однос на променливото прашање за царинскиот печат на Косово, но спроведувањето останува под знак прашалник.
Откако разговорите за царинскиот печат беа откажани на 20-ти јули, косовските власти се обидоа да ги преземат премините кон Србија во српски доминираното северно Косово. Во судирите помеѓу косовската полиција и локалните Срби загина еден косовски полицаец. 
Во знак на одмазда, Косово го забрани српскиот увоз, чинејќи ја државата околу 45 милиони евра од крајот на јули. Се очекува неодамнешниот договор за царинскиот печат да ги подобри односите до одреден степен. Министерот за внатрешни работи Бајрам Реџепи разговараше за ситуацијата со дописникот на SETimes Мухамет Брајшори.
 SETimes: Каква е моменталната безбедносна ситуација во северниот дел по Царинскиот договор со Белград? 
 Бајрам Реџепи: Генерално, ситуацијата е под контрола, но од време на време има тензии, барикади, различни илегални групи кои се безбедносна грижа. Има лица од српското Министерство за внатрешни работи [и] имаме информации дека, исто така, има членови на српската разузнавачка агенција. Можам да кажам дека ситуацијата е под контрола, но и понатаму е кревка.
 SETimes: Кога косовската полиција и царинските службеници ќе ја преземат контролата на премините 1 и 31? Како оваа промена ќе биде објаснета во тековните разговори со Белград и колкав проблем ќе биде тоа? 
 Реџепи: Навистина, засега овие (премини 1 и 31) се дефинираат како воени зони и се заштитени од страна на КФОР. Знаете дека веднаш по акцијата [уследи] овој договор, граничната полиција сега е само во Брњак, додека пак во Јариње е КФОР, според согласноста за 11 точки која е [на сила] до 15-ти септември. Генералот [Ерхард] Булер изјави дека таа може да се продолжи ако ситуацијата го налага тоа. 
Статусот на овие две точки е ограничена воена зона ... и веднаш штом се создадат поволни услови, ние ќе го обновиме преминот 1 во Јариње почнувајќи со употреба на контејнери, кабини, ИТ конекција, а потоа ќе испратиме полиција и офицери на границата со Косово таму. Додека полицијата на ЕУЛЕКС и царински службеници може да даваат совети и поддршка во овој процес, КФОР ќе се грижи [за] безбедноста.
 SETimes: Генералот Булер спомна дека организираниот криминал во северниот дел е мулти-етнички. Каков е вашиот личен и професионален став? 
 Реџепи: Реално, не само во северниот дел, туку и на целата територија на Косово, организираниот криминал е мултиетнички и криминалците имаат идеал -- да имаат пари -- и не им е грижа за ништо друго. 
За жал, ова е, исто така, случај во северниот дел каде криминалците имаат врски со другите делови на Косово, имајќи предвид дека дестинацијата до која се шверцуваат повеќето од нафтените деривати не е само северниот, туку и други делови на Косово. Па, така клиенти се исто така и други граѓани на Косово и ние не правиме разлика во истрагите, дали некој е Србин или Албанец. Ние сме заинтересирани [за спречување] на сите криминалци без оглед на етничката припадност и разбивање на организираниот криминал.
 SETimes: Зошто Косово нема закон против мафијата/организираниот криминал? 
 Реџепи: Без разлика дали тој ќе се нарекува закон против мафијата или поинаку е техничко прашање. Во Албанија тој се нарекува закон против мафијата, бидејќи не можете само да се борите против криминалот со апсење и на издржување казна затвор. Во овие случаи мора да има целосна конфискација на имот, [што] може да даде резултати, да се обесхрабрат криминалците. 
Ако имотот е стекнат без оправдани [средства], тогаш државата може да го конфискува сето ова богатство. Според кривичниот законик постои можност за управување со имотот, но сакавме посебен закон да биде спроведен поточно. Тој е во [владина] процедура и [чека] гласање во парламентот. 
 SETimes: Која е моменталната состојба на процесот на визна либерализација? Што направивте за да ги исполните критериумите? 
 Реџепи: [Оваа недела], помеѓу 12-ти-19-ти септември, ќе имаме комисија за оценување од ЕУ во Косово, за да се утврди колку сме постигнале со враќање и реинтеграција на повторно примените лица. 
Неодамнешното писмо [од] Европскиот комесар за внатрешни работи Сесилија Малстром е многу позитивно, и како резултат на тоа, очекувам дијалогот за визна либерализација да започне оваа година. Имаме официјален водич или комплементарна стратегија со цел потребните услови за либерализација да можат да бидат исполнети што е можно поскоро и Косово да не остане изолирана земја. 
 SETimes: Опозициското движење Ветевендосје (Самоопределување) ја обвини полицијата за користење на насилство против нив кога беа уапсени на аеродромот. Дали користењето на насилство од страна на косовската полиција е процедура, и што направи вашето министерство за да го спречи или осуди овој чин?
 Реџепи: Во реалноста, движењето Ветевендосје е насилно, знаете разните форми, и насилството не значи само пукање со оружје, туку исто така, напаѓање со камења и пљачкосување. Знам дека нивниот последен чин [фрлањето домати врз косовскиот шеф на преговорите Едита Тахири] беше посимболичен. [Но], движењето Ветевендосје обично е многу агресивно и како резултат на тоа, полицијата пропорционално користи насилство. 
По секоја акција, професионалните стандарди налагаат полицијата да оцени дали користела прекумерна или пропорционална сила. Ако случајно некој има забелешки, тие може да иницираат случај во полицискиот инспекторат. 
Но, сликите и информациите што ги имаме укажуваат на тоа дека полицијата постапувала во согласност со стандардите и стојам зад мојот став. Едно малцинство [Ветевендосје] не може да му се наметне на мнозинството и тоа нема да се случи.
