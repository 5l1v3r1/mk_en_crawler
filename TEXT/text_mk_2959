21/08/2006
(АП, Софиска новинска агенција, Тајмс, The Jerusalem Post - 21/08/06; AФП, Ројтерс, АП, Вол стрит џрнал, Тркиш дејли њус, Џрнал оф тркиш викли, Јнетњус, Медиапул, Дарик радио - 20/08/06; Софиска новинска агенција - 19/08/06; ВOA - 18/08/06)
Земјите-членки на НАТО, Бугарија и Грција, сигнализираа дека позитивно ќе одговорат на повикот на ОН до земјите за помош со војници во мировните сили во Либан. 
Резолуцијата 1701 на Советот за безбедност на ОН, усвоена на 11-ти август, го одобри проширувањето на Привремените сили во Либан (УНИФИЛ) од вкупно 2.000 припадници, на 15.000 војници. 
Бугарија планира да испрати одред од 50 војници, објави во неделата (20-ти август) софиското Дарик радио, цитирајќи ја владината нацрт-резолуција. Бугарскиот контингент ќе биде лоциран во седиштето на УНИФИЛ во селото Накура, во близина на израелската граница. Негова задача ќе биде да се грижи за пратките со хуманитарна помош, важните личности и конвоите, се вели во овој извештај. 
Искажувајќи ја подготвеноста на својата земја за учество со војници во проширената мисија на УНИФИЛ, бугарскиот премиер Сергеј Станишев во саботата рече дека Софија сака разјаснување за некои прашања за мандатот на мисијата пред да ја донесе конечната одлука. 
„Ние мора да разговараме со ОН и другите земји-учеснички околу воените аспекти на нашето учество“, изјави Станишев за новинарите по состанокот на владата. 
За каква и да е одлука околу учеството на бугарските војници во меѓународни операции, потребно е одобрување од парламентот. 
Посочувајќи дека планира позитивно да одговори на барањето на ОН за учество со војници, Грција, во неделата, исто така, побара повеќе детали во врска со мандатот на проширената мисија УНИФИЛ. 
„Ние сакаме да учествуваме во мировната мисија во Либан“, рече грчкиот министер за одбрана, Евангелос Меимаракир, во интервјуто за атинскиот весник Eлефтерос типос, објавено во неделата. „Но, параметрите и деталите на оваа мисија мора да бидат јасни.“ 
Резолуцијата 1701 ги дава само општите услови за операцијата на УНИФИЛ, вклучувајќи го следењето на прекинот на борбите, поддршката на распоредувањето на либанските вооружени сили и обврската за тоа хуманитарната помош да стигне до цивилите. 
Грчкиот министер за надворешни работи, Дора Бакојанис, оваа недела треба да отпатува во Либан и во Израел, како дел од патувањето кое вклучуваше посети и на Кипар и Јордан. 
Нејзиниот турски колега, Абдула Ѓул, чија земја, исто така, ја разгледува можноста за учество во неборбените сили на УНИФИЛ, во неделата беше во Израел, на разговори околу прекинот на огнот со премиерот Ехуд Олмерт, министерот за надворешни работи, Ципи Ливни, и министерот за одбрана, Амир Перец. Тој, исто така, оствари разговори со претседателот на палестинските власти, Махмуд Абас. 
Во меѓувреме, во изјавата од канцеларијата на Олмерт во неделата се вели дека за време на телефонскиот разговор со неговиот италијански колега, Романо Проди, израелскиот премиер ја повикал Италија да ги предводи проширените УНИФИЛ, кои моментно ги води Франција. И покрај тоа што од Франција се очекуваше да го формира ’рбетот на мировните сили во Либан, таа, наводно, го намали своето евентуално учество, ветувајќи дека ќе даде 200 дополнителни војници. 
„Важно е Италија да ги предводи меѓународните сили и да испрати војници кои, исто така, ќе ги контролираат и либанско-сириските гранични премини“, се вели во соопштението од канцеларијата на Олмерт. 
Италија, наводно, ја разгледува можноста за испраќање до 3.000 војници, со што ќе биде една од најголемите учесници во мисијата. 
