04/06/2007
Од Ајхан Шимшек за Southeast European Times во Анкара -- 04/06/07
Самоубиствениот бомбашки напад во Анкара минатиот месец кој заврши со шест мртви и речиси 100 повредени ја засили дебатата дали да се започне прекугранична операција во северен Ирак, каде се наоѓа седиштето на терористичката Курдистантска Работничка Партија (КРП) -- главната група осомничена за спроведување на бомбашкиот напад што се случи на 22-ри мај.
Командатот на турските воени сили Генерал Јашар Бујуканит неодамна изјави за новинарите дека ваквата операција е неопходна за спречување на зголемените терористички напади на КРП, но исто така рече дека на армијата и треба одобрување од цивилната власт. 
Само неколку месеци пред предвремените парламентарни избори закажани за 22-ри мај, коментарите на Бујуканит предизвикаа зголемен јавен притисок врз владата. Во телевизското интервју на 24-ти мај, турскиот премиер Реџеп Тајип Ердоган рече дека неговата влада е подготвена да ја пушти војската во северен Ирак доколку биде побарано тоа.
Но, како реакција, ирачкиот премиер Бархам Сали рече дека Турција и Ирак треба да употребат дипломатски средства за решавање на ова прашање -- како и дека Ирак нема да прифати непочитување на суверенитетот.
Според извештаите на турскиот печат, Турција испратила дополнителна војска на границата со Ирак, а неодамна борбените авиони Ф-16 ги започнаа своите летови над нулта точката на границата.
Ѓул: Нема итни планови
„На Турција и снемува трпение што се однесува до безбедното засолниште што терористичката КРП го ужива во соседен северен Ирак“, рече министерот за надворешни работи Абдула Ѓул по трите напади кои следеа по самоубиствениот бомбашки напад во Анкара. Седум турски војници беа убиени во бомбашкиот напад во јужниот град Ширнак; цел на мината поставена од страна на КРП беше конвојот на еден висок полициски функционер во провинцијата Тунчели; а еден друг напад во источна Турција исфрли од шини еден товарен воз. 
Ѓул рече дека Турција ќе започне прекугранична операција доколку е неопходно, но додаде дека се уште нема планови за ваква акција. Тој побара поголема поддршка од Соединетите Американски Држави во отстранување на опасноста од КРП. Но, ако Турција одлучи да дејствува, рече тој, таа нема да бара одобрување од Вашингтон. 
Според дипломатски извори, по овие коментари американскиот државен секретар Кодолиза Рајс и Ѓул телефонски разговарале за ова прашање. Рајс истакна дека Соединетите Американски Држави стојат зад Турција во борбата против тероризмот и вети поголема поддршка.
Вашингтон долго време ја предупредува Анкара да не презема ваква прекугранична операција во северен Ирак и побара соработка со Багдад и регионалната влада на Ирачките Курди против КРП. Американските претставници се загрижени дека ваквата операција би можела да го дестабилизира релативно мирниот регион во Ирак, како и да предизвика конфликт помеѓу Турција и Ирачките Курди, кои се лојални сојузници на Америка. 
Но, Анкара вели дека Ирачките Курди, кои имаат автономна влада во северен Ирак толерира, па дури и им помага, на илјадници милитанти од КРП. Турција, исто така, е загрижена дека напорите на Ирачките Курди да го припојат нафтениот центар Киркук во нивниот независен регион би можеле да ја охрабрат КРП.
„Владата стравува од ризици“ 
Многу аналитичари и новинари веруваат дека дискусијата помеѓу политичарите за можна воена операција се сведува на малку повеќе од предизборна реторика. „Премиерот вели дека ќе дозволи војската да влезе во северен Ирак доклку биде побарано тоа. Врховниот командант рече веќе пред еден месец дека ваквата операција е неопходна“, рече турскиот писател и колумнист Мете Беловачикли. 
Во суштина, додава тој, владата не е подготвена да започне една ваква акција заради опасностите што истата би можела да ги донесе -- како во однос на домашната, така и во однос на надворешната политика. „Но, тие се под зголемен притисок од јавноста и сега ја префрлаат топката кај војската“, рече тој.
Според Илнур Чевик, главен уредник на Нова Анадолија, дискутабилно е дали пограничната операција би можела да биде успешна. „Воена операција против терористичките скривалишта во каменливо место како што се планините Кандил во северен Ирак не би можела никогаш да биде успешна без елемент на изненадување. КРП би можела да се повлече од оваа област и да се растури во мали групи кои никогаш не би биле фатени“, рече тој.
Турција организираше неколку упади во северен Ирак во раните 1990-ти години, со дури 50.000 трупи. Секој пат, милитантите се враќаа по повлекувањето на најголемиот број турски војници.
Чевик, исто така, забележува дека една воена операција пред општите избори ќе ја зголеми поддршката за владејачката Партија за правда и развој, а секуларистичката војска -- која се сомнева дека оваа партија се обидува да и наметне религиозна агенда на Турција -- не сака да и ја даде таа предност.
Нови тактики на КРП?
Самоубиствените бомбашки напади во Анкара, исто така, предизвикаа дебата помеѓу аналитичарите за тоа дали опасноста од КРП влегува во една поинтензивна фаза, со тоа што групата прифаќа нови тактики како што се самоубиствените напади.
Иако групата, која се смета за терористичка организација од страна на Америка и ЕУ, одрекува вмешаност во самоубиствениот бомбашки напад од 22-ри мај, најголемиот број претставници и аналитичари се убедени дека таа стои зад нападот. КРП е позната по тоа дека одрекува вмешаност, оставајќи им на другите терористички групи поврзани со организацијата да ја преземат одговорноста. 
Самата КРП не е монолитична група, велат аналитичарите. Некои единици кои оперираат под ова име претпочитаат понасилни тактики.
„Во изминатите два месеци, најмалку 30 милитанти од КРП кои планираа да извршат самоубиствени напади беа фатени. Безбедносните извештаи за безбедност покажуваат дека КРП се обидела да ги снабди со големо количество пластичен експлозив Ц-4 и А-4 своите милитанти во големите градови, за големи напади“, вели Ихсан Бал, експерт за анти-тероризам од експертската група Меѓународна организација за стратешко истражување која се наоѓа во Анкара. 
Но, лидерството на КРП сега сака да се огради од мајскиот самоубиствен бомбашки напад заради згрозувањето што го предизвикува низ светот, укажува Бал.
Нихат Али Озчкан, експерт за групата, вели дека таа учи од искуствата на останатите терористички организации во светот. 
„КРП се обидува да ги увезе во Турција методите кои ги користат терористите во Ирак, како што се бомбашките напади по патиштата, како и самоубиствените бомбачки напади. Со падот на ирачката армија и хаотичната ситуација во земјата, тони експлозиви се без контрола. Голем дел од овие експлозиви беа присвоени од страна на организациите низ Блискиот Исток, а КРП е една од овие организации“, рече Озчан.
И двајцата аналитичари велат дека постои веројатност за нови напади. Но, меѓународната солидарност со Турција и осудата на насилните напади би можеле да ја натераат КРП да ги преиспита своите планови 
„Она што терористите сакаат да го видат е поизолирана и пополаризрана Турција, во состојба на страв и паника. Но, ако оваа голема солидарност и единството против тероризмот продолжат, нивните планови паѓаат во вода“, рече Бал.
КРП се бори за независна држава од 1984 година, убивајќи над 37,000 луѓе во овој процес. По фаќањето на лидерот на оваа група, Абдула Очалан, во 1999-та година, милитантите почнаа да ги менуваат своите бази во области надвор од Турција, а главно во северен Ирак. Турската војска вели дека во моментално до 3800 милитанти се базирани по границата, а дека до 2300 оперираат внатре во Турција.
