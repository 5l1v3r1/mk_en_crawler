09/11/2011
Во петокот (4. ноември) „Епл“ најави дека најновиот iPhone 4S официјално ќе се претстави на пазарите во Албанија, Бугарија, Грција, Црна Гора и во Романија во петок (11. ноември). Последниот модел има ист изглед како и неговиот претходник, iPhone 4, но има многу нови функции. 
*** 
Во понеделникот (7. ноември) истражувањата на неделните списанија „Прототема“ и „Етнос“ открија дека Грците продолжуваат да го поддржуваат еврото и покрај сериозните економски проблеми на земјата. Според резултатите од првaта анкета, процентот на луѓе што сакаат да го задржат еврото како единствена валута изнесува 78 отсто. Според резултатите од втората анкета, процентот на тие луѓе е уште поголем и изнесува 81 отсто. 
*** 
Во четвртокот (3 ноември) албанскиот парламент одобри нацрт-закон чија цел е намалување на увозот на отпад од други земји. Целта на овој законски пропис е да ја заштити земјата од токсичен отпад, па според него би се дозволил увоз на 50 видови отпад, наспроти 400-те што се моментално дозволени. Нацрт-законот покрена жешка дебата и протести кај екологистите и кај опозицијата, кои се плашат дека земјата ќе стане депонија на Италија. 
*** 
Во понеделникот (7. ноември) работниците во бугарската државна железница (БДЖ) најавија планови за осумчасовен штрајк во целата земја кој би се одржал на 24. ноември. Штрајкот претставува протест против плановите да се укинат 2.000 работни места, да се укинат 150 возови и да се зголемат цените на билетите во претпријатието-загубар. Работничките синдикати го обвинуваат раководството дека не направило ништо за зголемување на платите во БДЗ и инсистираат да разговараат со него. 
*** 
Во петок (11 ноември), Белград ќе биде домаќин на Конференцијата за нафта и за гас на Југоисточна Европа. Настанот што ќе се одржи по првпат во Србија, ќе ги собере на едно место водечките лица и претставници на најголемите светски нафтени фирми и конзорциуми за да разговараат за своите планови за нафтоводи и за гасоводи, како и за брзите промени што ја зафаќаат нафтената индустрија во регионот. 
*** 
Триесет и пет турски претпријатија за софтвер основаа заедничко претпријатие „Астек“. Планираат да отворат претставништво во силиконската долина во САД во декември со цел да продрат на профитабилниот пазар на меѓународни повици за понуди. 
*** 
Во понеделникот (7. ноември), Централната банка на Србија најави дека ММФ го разгледува својот стендбај-аранжман од 1,5 милијарди евра со земјата. Делегација на ММФ имаше состаноци со функционери во Белград на кои се разговараше за најновите финансиски, монетарни и макроекономски случувања во земјата. 
*** 
Во четвртокот (3. ноември), во Сараево, Владата на Федерацијата Босна и Херцеговина (ФБиХ) потпиша Меморандум за разбирање со холандската фирма “Шел експлорејшн“. Договорот претставува прв чекор кон можните истражувачки активности за нафта и за гас во Федерацијата. Ако се успешни, се очекува првите дупчења да започнат во 2013 година, а со експлоатација ќе може да се почне во 2015 година. 
*** 
Во неделата (6. ноември), шефот на мисијата на ММФ во Романија, Џефри Френкс, рече дека земјата ги задоволила сите критериуми од превентивниот договор со Фондот. Зборувајќи за третата ревизија на договорот, Френкс истакна дека економскиот пораст ќе изнесува околу 1,5 отсто, а во 2012 година, економијата најверојатно ќе порасне за 1 до 2,3 отсто. 
 (Разни извори - 02.11.2011 - 09.11.2011) 
