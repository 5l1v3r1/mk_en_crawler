20/11/2006
ТИРАНА, Албанија -- Двете најголеми партии -- владејачката Демократска партија и опозициската Социјалистичка партија (СП) -- се чини дека се подготвени да прифатат кој било од двата датуми што претседателот Алфред Мојсиу ги предлага за локалните избори -- или 14-ти јануари или 21-ви јануари, според извештаите на локалните медиуми во понеделникот (20-ти ноември). Политичкиот секретар на СП, Бен Блуши, рече дека социјалистите се откажуваат од нивното претходно барање гласањето да биде одложено за кога ќе се подобри времето напролет. Тој, сепак, изрази загриженост дека изборите на 21-ви јануари ќе се совпаднат со парламентарните избори во Србија, со што ќе се намалат ресурсите на меѓународните набљудувачи.
Во петокот, за време на заедничката прес-конференција со премиерот Сали Бериша во Тирана, заменик-претседателот на Европската комисија и комесар за правда, Франко Фратини, рече дека ЕУ очекува фер и транспарентни локални избори. Бериша и Фратини се состанаа за време на Министерскиот форум на ЕУ и Западен Балкан, што се одржа во Тирана. (Aлбански вести - 20/11/06; Aлбански вести - 18/11/06; веб-страница на албанската влада - 17/11/06)
