24/06/2013
Марина Стојановска за Southeast European Times во Скопје -- 24.06.13
Континуираните антикорупциски иницијативи на македонската полиција покажуваат знаци на успех, вклучително и во нејзините сопствени редови, како што покажа неодамнешната серија апсења.
Полицијата претходно овој месец уапси 13 лица, кои се осомничени за вмешаност во меѓународна операција на шверц со емигранти, во која биле пренесувани луѓе од Грција преку Македонија во Србија.
Гордана Јанкуловска, министер за внатрешни работи, рече дека синџирот на шверц прокриумчарил повеќе од 250 мигранти од Авганистан, Пакистан, Судан, Сирија и другите арапски и африкански држави.
„Криминалната група наплаќала од 120 до 200 евра по мигрант за транспорт од границата со Грција до Кумановскиот регион, каде што мигрантите биле привремено сместувани, а потоа за сума од околу 300 евра за мигрант се вршело нивно нелегално префрлање на територијата на Србија“, ги информираше Јанкуловска новинарите.
Апсењата беа извршени во јужните села на Гевгелија и Богданци, во близина на грчката граница и во северното село Лојане, во близина на српската граница.
Беа уапсени двајца мигранти од Судан, заедно со 11 други, вклучително и еден полицаец кој работел во граничната служба. Во рамките на полициската операција наречена Коридор сѐ уште се трага по двајца други осомничени членови на организацијата за шверц.
Полицаецот кој беше уапсен имал клучна улога во шверцот, бидејќи, наводно, обезбедувал информации во врска со движењето и контролите на македонската гранична полиција.
„Сузбивањето на корупцијата во полицијата претставува врвен приоритет на Министерството за внатрешни работи. Секторот за внатрешна контрола и професионални стандарди, кој како независна организациска единица функционира во рамките на Министерството за внатрешни работи, постојано работи на детектирање и сузбивање на корупцијата во полицијата, без оглед дали се работи за граничната полиција или полицијата што го контролира сообраќајот“, рече за SETimes Марија Јаковлевска, советник во одделот за односи со јавноста на Министерството.
Јаковлевска додаде дека има континуирани напори за спречување на корупцијата од страна на полицијата, вклучително и антикорупциска програма.
„Кога станува збор за корупцијата во самата полиција, ние работиме и по пријави на граѓаните, кои се секогаш анонимни, на нашата веб-страница. ... Корупцијата може да се пријави анонимно. По пријавата се преземаат итни дејства со цел ефикасно решавање на настаните“, рече Јаковлевска.
Министерството за внатрешни работи соработува со другите институции кои работат на спречување на корупцијата, вклучително и Државната комисија за спречување корупција, особено во случаите кога се вклучени и полицијци.
Јаковлевска рече дека казните за ваквите случаи се строги и дека вработените во министерството кои се вклучени во коруптивни активности се отпуштаат од работните места.
Министерството го следи криумчарењето мигранти не само на граничните премини, туку и на наплатните рампи и во возовите.
„Поголем дел од овие луѓе се пренесуваат во нехумани услови. На пример, тие се ставаат во возови во кои буквално се пренесува стока“, рече Јаковлевска.
Жител на Лојане кој побара да не биде идентификуван, изјави за SETimes дека во неговото село и во блиското село Ваксинце, често се гледаат луѓе кои не се од Македонија.
„Во текот на денот тие не се движат многу низ селото, но навечер може да се забележат луѓе кои не зборуваат ниту македонски ниту албански, а бојата на кожата им е темна“, рече жителот.
 Дали балканските нации прават доволно за да го спречат шверцот на луѓе? Споделете ги вашите размислувања во коментарите.  
