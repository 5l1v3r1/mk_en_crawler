23/10/2007
Од Ахмет Гормез за Southeast European Times -- 23/10/07
На референдумот во неделата (21-ви октомври) турските гласачи одобрија серија големи уставни измени, вклучително и онаа со која се воведуваат директни измени за претседател на земјата. 
Шеесет и девет отсто од гласачите рекоа „да“ за промените, додека 31 отсто ги отфрлија. Одѕивот, кој изнесуваше 67 отсто, беше релативно низок за Турција, каде што оваа цифра обично надминува 80 отсто. 
Досега турските шефови на државата беа избирани од парламентот. Тие сега ќе бидат избирани на општи избори. Другите промени вклучуваат: на претседателот да му се дозволи можност за два петгодишни мандати, наместо сегашниот единствен мандат од седум години, како и да се намали мандатот на парламентот и владата на четири години, наместо сегашните пет. Покрај тоа, парламентарните седници сега може да бидат отворени ако најмалку 184 пратеници -- од вкупно 500 -- бидат присутни. 
„Сметам дека е многу важно за нашата земја и нашата демократија луѓето да учествуваат на овој референдум и да ги изразат своите ставови за уставните промени во врска со референдумот“, рече претседателот Абдула Ѓул за гласањето во неделата. 
Ѓул, кој го наследи Ахмет Неждет Сезер на крајот од август, ќе биде последниот претседател кој е избран од парламентот. Некои експерти, вклучително и претседателот на турскиот Изборен совет, Муамер Ајдин, посочија дека резултатите од референдумот може да го обврзат Ѓул на реизбор, и може да ја наметнат потребата за намалување на мандатот на сегашниот парламент за една година. 
Ако од Ѓул не биде побарано да се кандидира, неговиот мандат ќе трае уште пет години. Потоа Турците ќе излезат на гласање за избор на следниот шеф на државата. Според мерките одобрени во неделата, претседателските избори мора да се одржат најмалку шеесет дена пред завршувањето на мандатот на актуелниот претседател. 
Опозициската Републиканска народна партија (ЦХП) не е задоволна од референдумот и вели дека ќе го покрене прашањето за неговиот легитимитет пред Уставниот суд.
Сепак, претседателот на судот не ја поздрави идејата. „Не поддржувам ваков став. Негативни или позитивни, идеите треба да се рефлектираат на избори“, рече Хасим Килич. „Не знам како е можно да се стави случајот пред Уставениот суд. Но, ќе го сториме она што е потребно ако тоа се случи.“
Во меѓувреме, нискиот одѕив предизвика расправија околу тоа дали треба да се применат условите за гласање во Турција. Според законот, сите граѓани со право на глас треба да учествуваат на изборите и референдумот, или ќе платат казна од 19 лири (околу 11 евра). Околу 14 милиони гласачи не излегоа на гласање во неделата. 
Водачот на ЦХП, Дениз Бајкал, вели дека не верува оти кој било граѓанин треба да биде казнет поради одбивањето да гласа. Нивно демократско право е да изберат дали ќе учествуваат, рече тој.
