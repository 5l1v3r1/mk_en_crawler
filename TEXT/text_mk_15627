26/10/2006
СКОПЈЕ, Македонија -- На прес-конференцијата во средата (25-ти октомври) вицепремиерката за евроинтеграции, Габриела Коневска-Трајковска, ја претстави владината стратегија за комуникација, поврзана со интеграцијата во ЕУ, која го покрива периодот 2006-2010 година. Документот има за цел подобрување на јавната свест и разбирање на интегративниот процес, градење на довербата во релевантните македонски институции и институции на ЕУ, како и обезбедување на поддршка од земјите-членки на ЕУ.
Коневска-Трајковска рече дека во согласност со политиката на ЕУ за директна комуникација со јавноста, специјални владини тимови ќе ја обиколат земјата. Тие најпрво ќе ја посетат локалната самоуправа и жителите, и ќе им ја објаснат потребата за интеграција во ЕУ и обврските и реформите поврзани со истата. Според неодамнешните истражувања, повеќе од 90 отсто од јавноста го поддржува процесот на пристап во ЕУ, рече Коневска-Трајковска. (Maкфакс, А1 ТВ - 25/10/06)
