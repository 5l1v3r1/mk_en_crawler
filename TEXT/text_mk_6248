26/09/2011
Игор Јовановиќ за Southeast European Times во Белград -- 26.09.11 
Српската полиција на 20-ти септември уапси четворица поранешни припадници на единицата за специјални операции, која го организираше бунтот од 2001 година против владата. Петтиот осомничен, кој припаѓа на единицата позната како Црвени баретки, избегна апсење бидејќи е надвор од земјата. 
Вицепремиерот Божидар Ѓелиќ по апсењата рече дека е „од државна важност“ да се открие можната политичка позадина зад нивниот бунт. „Очекувам истрагата да даде одговори, исто како што очекува и семејството на Зоран Ѓинѓиќ и сите српски граѓани“, рече Ѓелиќ. 
Црвените баретки беа специјална единица на српската тајна полиција, формирана за време на поранешните југословенски конфликти. Поранешниот командант на единицата, Милорад Улемек - Легија, беше осуден на 40 години затвор за атентатот во 2003 година врз премиерот Зоран Ѓинѓиќ во Белград.
За некои белградски политичар и аналитичари, последните апсења покажуваат дека конечно се фрла светлина на политичките врски зад убиството на Ѓинѓиќ. Други, пак, го сметаат ова за дел од предизборната кампања во Србија и се сомневаат дека ќе даде резултати.
Сите се согласни за неопходноста да се најдат оние што стојат зад убиството. Постои раширено сомневање меѓу српската јавност дека истото било организирано само од страна на Улемек и неговиот „Земунски клан“.
Адвокатот Божо Прелевиќ, кој беше помошник-министер за внатрешни работи во владата на Ѓинѓиќ, рече дека е добро што се случува ваква истрага. Сепак, рече тој, истрагата требаше да отпочне многу порано.
Со оглед на тоа што истата се случува една деценија по бунтот од 2001 година, рече тој, постои силна веројатност дека трагата е изгубена.
Членот на Земунскиот клан, Милош Симовиќ, уапсен во Хрватска по неколку години во бегство, рече на судењето дека знае кој го нареди убиството на Ѓинѓиќ и кој меѓу политичарите знаел дека тој ќе биде убиен.
„Изјавата на Симовиќ не е револуционерна, бидејќи и другите членови на бандата го рекоа истото претходно, а сепак обвинителството досега не стори ништо. Со својата изјава обвинетиот се обидува да се пазари со обвинителството, што може да ја олесни неговата казна“, рече Прелевиќ за SETimes. 
„Мислам дека целта на сето ова е само да се одврати вниманието на јавноста од три теми -- Косово, односите со ЕУ и тешката економска ситуација“, додаде тој.
Милош Ѓорелијевски, новинар кој го покрива судењето за убиството на Ѓинѓиќ, вели дека е тешко да се очекува подредените на Улемек да дадат повеќе информации за настаните од него.
„Сегашните опозициски политичари и нивните соработници, кои наводно знаеле дека Ѓинѓиќ ќе биде убиен, спорадично се споменуваат во јавноста. Некои од нив беа уапсени по смртта на премиерот, но беа ослободени без обвинение, а некои никогаш не беа сослушани, што остава впечаток дека нивните имиња се споменуваат како дел од изборната кампања“, реќе Ѓорелијевски за SETimes. 
