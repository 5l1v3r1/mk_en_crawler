08/02/2006
(Ајриш тајмс - 08/02/06; Ројтерс, АФП, ББС, ВОА, УПИ, Софиска новинска агенција, Нетинфо - 07/02/06; AП, АФП - 05/02/06; AГИ, ХИНA - 04/02/06; официјална веб-страница Торино 2006, Меѓународниот олимписки комитет, Националниот олимписки комитет)
Три дена пред отворањето на Зимските олимписки игри во Торино 2006, претседателот на Меѓународниот олимписки комитет (МОК), Жак Рог, во вторникот (7-ми февруари) ја пофали Италија за нејзините напори да го организира овој настан. 
„Во изминативе седум години Италијанците сторија сé што беше возможно за поставување на физичките и човечките структури со цел да се загарантираат најдобри услови за спортистите“, УПИ ја цитираше изјавата на Рог. 
На седумнаесетдневните Игри, кои ќе завршат на 26-ти февруари, ќе учествуваат 2.500 спортисти од 85 земји, кои ќе се борат да ги освојат вкупно 84-те златни, сребрени и бронзени медали во 15 спортски дисциплини. И покрај тоа што балканските земји испраќаат помалку од 100 спортисти, некои од нив - а особено Хрватката Јаница Костелиќ - имаат големи шанси да однесат дома медали. 
Настаните ќе се одржуваат во неколку градови, меѓу кои Торино, Бардонечија и Сестриере, во кој ќе бидат и трите олимписките села. 
На церемонијата на отворање в петок ќе присуствуваат 35.000 гледачи во Олимпискиот стадион во Торино. Ова е само дел од вкупно еден милион туристи и 2.300 претставници на МОК, државните олимписки комитети и федерации, за кои организаторите велат дека ќе допатуваат во Италија за Игрите. 
„Церемонијата на отворање в петок, со палењето на олимпискиот оган, симбол на братството помеѓу луѓето, ќе биде момент полн со емоции за нас, Италијанците, и за спортскиот народ низ целиот свет“, рече во вторникот италијанскиот претседател Азељо Чампи. „Убеден сум дека сите - и граѓаните и институциите - ќе работат заедно за да има најдобра можна реализација на овие Зимски олимписки игри. 
На церемонијата на отворање ќе присуствуваат 15 шефови на држави и влади, 46 министри за спорт, први дами, меѓу кои и Лора Буш и Чери Блер, како и претставници на кралските семејства, меѓу кои и шпанскиот крал Хуан Карлос, Харалд од Норвешка и Алберт од Монако. 
Со цел да се осигури безбедноста на спортистите, гостите и гледачите, италијанските власти ги засилија безбедностите мерки. Околу 15.000 полицајци и војници ќе бидат задолжени за безбедноста на теренот, додека набљудувачките авиони на НАТО ќе бидат задолжени за контролата на небото. Триста снајперисти на скии ќе патролираат по падините, а кучиња обучени за откривање на бомби ќе ги проверуваат гледачите. 
„Се водевме од претспоставката дека постои дополнителна опасност на теренот и нашето внимание ќе биде нешто поостро“, рече италијанскиот премиер Силвио Берлускони во интервјуто од вторникот, мислејќи на муслиманските немири по објавувањето на карикатурите на пророкот Мухамед. 
Италијанскиот министер за внатрешни работи, Џузепе Писануво последниве месеци, исто така, предупреди дека Торино може да биде потенцијална мета на терористичките напади за време на Игрите. 
И покрај протестите за време на патувањето на олимпискиот факел, Рог беше убеден дека Игрите ќе бидат „одлични“ и „мирни“. 
На овие олимписки игри е воведен зголемен број антидопинг мерки. Претседателот на МОК рече дека ќе има зголемување од 72 отсто на бројот на тестирањата за дрога за време на Игрите во Торино, во споредба со Олимписките игри 2000 година во Солт лејк сити. Се очекуваат околу 1.200 тестирања. Покрај тоа, за првпат ќе има и систематски тестирања на крвта и сите примероци ќе се чуваат во следните осум години, јави Би-Би-Си. 
„Илјадници спортисти ќе се натпреваруваат чисто и чесно“, рече Рог. „Ние сме должни да примениме најсилни можни мерки за откривање на малиот број поединци кои лажат.“ 
