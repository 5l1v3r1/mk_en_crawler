27/12/2006
Од Пол Чокоиу за Southeast European Times во Букурешт – 27/12/06
Романскиот лев ги надмина сите европски валути и стана валута со најдобри резулати во светов годинава, според пазарните аналитичари од Блумберг. Очекувањата се и понатаму големи бидејќи странските инвестиции би можеле двојно да се зголемат откако Романија ќе се приклучи кон Унијата идната недела. 
Во 2006-та година, откако австриската Ерсте банка купи 60 отсто од романската Комерцијална банка, вредноста на левот се покачи за 20 отсто во однос на доларот, со што го надмина рекордот од полседните шест години. 
„Има неколку фактори кои ја зголемија вредноста на левот, почнувајќи со седумте години на постојан економски раст и седумте години на постојана дефлација. Порастот на работната продуктивност во романската економија и доброто поставување на работната сила, исто така, придонесоа за постигнување на овие резултати“, рече Адриан Василеску, советник на гувернерот на романската Народна Банка.
Романија очекува рекордни 8 милијарди евра странски капитал годинава, што е значителен раст од 5.2 милијарди евра во 2005-та година. Владата предвидува странските инвестиции да достигнат до 10 милијарди евра во 2007-та година. Еден од најважните странски инвеститори, „Рено“, вториот најголем производител на автомобили во Франција, соопшти дека ќе вложи 100 милиони евра за да го зголеми производството на 350 000 возила годишно во 2008-та година.
„Фактот дека имаме стабилна и растечка валута може само да привлече уште странски инвестиции“, весникот Зиуа го цитира Раду Гетеа, претседател на романската Банкарска асоцијација.
БДП е зголемен за 8,3 отсто во споредба со истиот период во 2005-та година, надминувајќи ги очекувањата, а економскиот раст во првите девет месеци од годинава достигна до 7,8 отсто. Според Фајненшал Тајмс, Романија го доживува најбрзиот економски развој во Европа, надминувајќи ја Грција (3,2 отсто), Турција (5,2 отсто) и Бугарија (5,7 отсто).
Меѓутоа, сите не го прифаќаат покачувањето на вредноста на левот. Извозниците велат дека тоа би можело да ја забави економската експанзија. „Покачувањето на вредноста на левот може да стави крај на романскиот извоз“, рече Михаи Јонеску, генерален секретар на романската Национална агенција на извозници и увозници. „Покачувањето на вредноста на левот не се базира врз растот на економијата и производствените трошоци, туку е резултат на шпекулирањата на пазарот на финансии“.
Други го посечуваат големиот дефицит на тековната сметка, кој може да достигне 10 отсто од БДП годинава како потенцијална опасност.
Сепак, Светската Банка и другите моќни комерцијални банки почнаа со емисии на банкноти лев. Аналитичарите го сметаат ова за одраз на општ оптимизам базиран врз силаната економска перформанса на Романија. 
