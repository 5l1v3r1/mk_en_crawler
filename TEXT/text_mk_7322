07/06/2012
Од Алакбар Рауфоглу за Southeast European Times -- 07.06.12
Смртта на Абу Јахја ал-Либи, втор по команда човек на Ал каеда, убиен во напад на американско беспилотно возило оваа недела во Пакистан, претставува ослабувачка загуба за оваа терористичка организација, велат аналитичарите на Балканот и во Турција. 
„Ова не е само голем удар за самата Ал каеда, туку и јасна порака до сите терористи во нашиот регион, особено нивните водачи, дека, без оглед колку добро се подготвени и опасни, повеќе нема неказнетост за нив и [тие] не можат да убиваат невини луѓе и да се кријат, или да бегаат во овој глобализирачки свет“, рече за SETimes Камер Касим, аналитичар на Ал каеда во анкарската Организација за меѓународно стратешко истражување.
Ал-Либи, 49-годишен Либиец, беше задолжен за операциите на Ал каеда на највисоко ниво и фронтмен за одржување врски со милитантните ограноци низ целиот свет.
Иако Ал-Либи беше ценета фигура во џихадистичките кругови, неговата важност се зголеми особено откако тој избега од затворот на НАТО во воздухопловната база Баграм во Авганистан, во 2005 година.
„Ова убиство претставува најзначајно назадување на терористичката група откако беше убиен Осама бин Ладен минатата година, дури во одреден момент и поважно“, рече Серхат Еркмен, асистент на Универзитетот Ахи Евран, кој спроведува истражување за Ал каеда од 1999 година.
Игор Табак, аналитичар за национална безбедност со седиште во Хрватска и поранешен експертски член на парламентарната Комисија за одбрана, рече дека смртта на Ал-Либи генерално ја намалува важноста на организацијата, бидејќи со „елиминирањето на искусните и силни водачи, тие губат делови од нивниот напаѓачки потенцијал, но исто така се принудени и да регрутираат, да стават вера во нови и непробани луѓе“.
„Тоа ги зголемува шансите за неуспех, но исто така и за успешно инфилтрирање на различни контратерористички власти“, рече тој.
Еркмен рече дека иако Бин Ладен беше основач и идеолошки водач на терористичката организација, Ал-Либи седеше во управниот совет и ги предводеше практичните операции и играше „значителна морална улога, како јавно лице на теророт, и исто така планер на нови напади врз западните земји“. 
Последната мисија на Ал-Либи, наводно, била да воспостави присуство на милитантната исламистичка група во Либија.
„Ако некој се сомнева дека смртта на водачите на Ал каеда го заслабна тероризмот и има големо влијание врз способноста на групата да спроведе напади, тоа е целосно наивен пристап“, рече Ергмен за SETimes. „Се разбира, терористите секогаш може да создадат нови водачи; но, сега нема никој што е барем близу до тоа, во поглед на замената на човекот што Ал каеда само што го изгуби.“
Кенан Ертурк, директорот на Центарот за истражување на тероризмот во Турскиот институт на 21-виот век, истанбулска експертска група, рече дека покрај САД и нивните сојузници, Турција е цел на Ал каеда поради нејзиното членство во НАТО.
Ал Каеда стои зад неколку напади од висок профил во Турција, вклучително и бомбашкиот напад врз зградата на ХСБЦ, две синагоги, и нападот врз Британскиот конзулат во Истанбул во 2003 година, при што загинаа 57 луѓе, а стотици беа повредени.
Во меѓувреме, рече Ертурк, опасноста во регионот останува, бидејќи терористите се сé уште способни да оперираат „од Сирија до Европа“.
„За жал, нашите сојузници, од Западот до Истокот, не создадоа целосна меѓународна платформа против сите делови од терористичките ограноци“, рече тој за SETimes, додавајќи дека неодамнешните несогласувања околу Сирија „каде што ситуацијата оди сé повеќе во корист на терористите“, се еден пример. 
За Рухи Ачикгоз, пратеник на АКП и член на турскиот парламентарен Комитет за национална одбрана, смртта на заменик-водачот на Ал каеда „дефинитивно ќе донесе големо олеснување за луѓето во целиот свет, додека истовремено претставува уште еден предизвик да помислат како да се држат заедно“.
Неодамнешната операција ги следи заедничките иницијативи на САД, Европа и Турција за борба против тероризмот, рече тој за SETimes. 
