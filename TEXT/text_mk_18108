19/01/2007
БУКУРЕШТ, Романија -- Жестоката расправија помеѓу претседателот и премиерот ја доведе Романија до раб на предвремени избори. Доцна во средата (17-ти јануари) претседателот Трајан Башеску им покажа на новинарите писмо што премиерот Калин Попеску Таричеану му го напишал во 2005 година, а во кое тој бара од Башеску да се заложи кај обвинителите за еден познат бизнисмен обвинет за затајување даноци и измама. „Премиерот предложи партнерство со олигарсите за да се изврши притисок врз правниот систем, што за мене беше неприфатливо“, рече Башеску. 
Таричеану, од своја страна, го обвини претседателот дека лаже и дека е „опкружен од интересни групи кои ги контролираат државните работи“. Тој, исто така, го обвини претседателот дека се обидува да ја уништи неговата влада и партија. Демократите на Башеску се коалициски партнери со Национал-либералната партија на Таричеану. Експертите сега велат дека е можно изборите да бидат закажани истовремено со гласањето во Европскиот парламент во мај. 
Опозициската Социјалдемократска партија (ПСД) бара од претседателот и премиерот да поднесат оставка. Партијата се закани дека ќе покрене процедура за отповикување на Башеску и гласање недоверба на Таричеану, ако одбијат. (Зиуа, Адеварул, Котидианул - 19/01/07; ББС, АФП, Ромпрес, Медиафакс - 18/01/07)
