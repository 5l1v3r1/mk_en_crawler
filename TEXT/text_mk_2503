23/09/2005
Од Игор Јовановиќ за Southeast European Times во Белград – 23/09/05
Српскиот претседател Борис Тадиќ отпатува за САД претходно оваа недела, во предвечерјето на важните настани што ја очекуваат Србија и Црна Гора. Тадиќ се состана со официјални претставници на САД и на ЕУ за време на посетата -- од понеделникот (19-ти септември) до средата -- со кои разговараше околу косовското прашање, соработката со Меѓународниот кривичен трибунал за поранешна Југославија (МКТЈ) и преговорите за Договорот за стабилизација и асоцијација (ДСА) со ЕУ, кои, најверојатно, ќе започнат следниот месец. 
Во разговорите со потсекретарот на американскиот Стејт департмент, Николас Барнс, Тадиќ рече дека статусот на Косово не треба да се решава пред албанските водачи да ги исполнат претходно одредените меѓународни стандарди, додавајќи дека најважна задача во покраината во моментов е децентрализацијата. 
Српскиот претседател, исто така, рече дека решението за Косово мора да биде резултат на договор, а не на сила, и дека не смее да се коси со Повелбата на ОН или да ја загрозува регионалната стабилност. Тој се заложи за директен дијалог помеѓу Србите и Албанците. 
Барнс рече дека Србија мора целосно да соработува со МКТЈ, превенствено во врска со екстрадирањето на поранешниот воен водач на босанските Срби, Ратко Младиќ, обвинет за геноцид против муслиманите во Сребреница во 1995 година. Тадиќ рече дека српската влада го уверила оти работи на пронаоѓањето на Младиќ, додавајќи дека целиот регион мора да се соочи со воените злосторства и дека одговорните мора да бидат екстрадирани во Хашкиот трибунал. 
„Мораме да најдеме решение за овој проблем бидејќи тоа е наша обврска“, рече Тадиќ во интервјуто за CNN во средата. 
По своето враќање во Србија Тадиќ за белградските медиуми изјави дека тој и Барнс се согласиле дека „движењето кон евроатланската интеграција на Србија и Црна Гора и на сите земји од Југоисточна Европа претставува предуслов за стабилизирање на политичката ситуација“. 
Барнс, исто така, рече дека стабилизирањето на односите помеѓу Србија и Црна Гора е од особена важност пред започнувањето на разговорите за ДСА, закажани за октомври. 
Тадиќ, исто така, се состана и со шефот на Контакт-групата, германскиот дипломат Михаел Шефер, и со шефот за безбедност на ЕУ, Хавиер Солана. Тадиќ рече дека се надева оти преговорите со ЕУ ќе започнат во октомври, дури и ако Ратко Младиќ не биде екстрадиран во МКТЈ, додавајќи дека тој се залага за поцврст сојуз на Србија и Црна Гора. 
„Потребна ни е стабилна заедничка држава со стабилни институции, со оглед на тоа што се соочуваме со важни преговори [со ЕУ]. Влегуваме во тие преговори со одредени тешкотии, но тие се од суштинска важност за нашата иднина“, рече Тадиќ. 
За време на посетата Тадиќ одржа и предавање на универзитетот во Харвард. 
