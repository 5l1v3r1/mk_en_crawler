31/08/2006
(AП, АФП, ББС, ВОА, ХИНА, Прес-центар на ОН, Меѓународен кривичен трибунал за поранешна Југославија - 30/08/06)
Пред крајот на судењето против Момчило Крајишник, обвинителите на Меѓународниот кривичен трибунал за поранешна Југославија (МКТЈ) во вторникот (29-ти август) побараа поранешниот висок политичар на босанските Срби да добие доживотна затворска казна. 
За време на конфликтот во периодот 1992-1995 година во Босна и Херцеговина (БиХ), Крајишник (61) извршуваше неколку клучни функции, меѓу кои и претседател на собранието на босанските Срби и водечки член на Српската демократска партија (СДС). Тој, исто така, беше десна рака на поранешниот водач на босанските Срби, Радован Караџиќ. 
Во заедничкото обвинение против Крајишник и поранешната претседателка на босанските Срби, Билјана Плавшиќ, обвинителите на ОН наведоа дека двајцата -- заедно со други, меѓу кои и Караџиќ и поранешниот воен командант на босанските Срби, Ратко Младиќ, -- биле вмешани во серија злосторства извршени во периодот помеѓу 1-ви јули 1991 година и 30-ти декември 1992 година. Како учесници во заеднички криминални дејства, тие „планирале, поттикнувале, наредувале, извршувале или на друг начин помагале или поттикнувале планирање, подготвување или извршување на делумно уништување на босанските муслимани и босанските Хрвати, етнички, расни или верски групи“, се вели во обвинението. 
МКТЈ го обвини Крајишник по две точки за геноцид, пет точки за злосторства против човештвото и една точка за прекршување на законите или обичаите на војувањето. „Секоја точка од обвинението одделно, ако се покаже дека е точна, заслужува највисока можна казна, без оглед на начинот на одговорност, рече обвинителот на ОН Ален Тиегер во своето завршно обраќање во вторникот, повеќе од 30 месеци по почетокот на судскиот процес. „Затоа, врз основа на злосторствата извршени од страна на Крајишник, отежнувачките фактори поврзани со него, отсуството на значителни олеснителни фактори, нашето барање е Крајишник да биде осуден на доживотен затвор.“
Плавшиќ, која се соочува со исти обвиненија како Крајишник, постигна договор со обвинителите, согласувајќи се да се изјасни за виновна за прогон. Обвинителството на крајот се откажа од седумте други точки против неа и во февруари 2003 година таа беше осудена на 11 години затвор. 
Судиите се очекува да ја објават својата пресуда за Крајишник на или пред 29-ти септември, објави МКТЈ за прес-конференцијата во средата.
Од другите настани во средата, судиите на МКТЈ му наредија на хрватскиот новинар Јосип Јовиќ да плати парична казна во висина од 20.000 евра, откако го осудија за непочитување на судот. Поранешен главен уредник на хрватскиот весник Слободна Далмацијa, Јовиќ објави серија натписи на крајот од ноември 2000 година за хрватскиот претседател Стипе Месиќ и неговото сведочење на рочиштата зад затворени врати во МКТЈ пред повеќе од две години. 
Непочитувајќи ја наредбата на обвинителите на ОН веднаш да престане со објавувањето на изјавите или сведочењата на Месиќ во декември 2000 година, Слободна Далмацијa објави 21 дополнителен извадок од сведочењата на Месиќ на затворените рочишта. 
„Неговите постапки не беа само непочитување“, АП го цитираше претседателот на судската комисија, Патрик Робинсон“ од средата, „туку, исто така, ја попречија способноста на Трибуналот да ги чува доказите на еден сведок под заштита и носеа ризик од губење на довербата во способноста на Трибуналот да обезбеди соодветни заштитни мерки“.
Јовиќ го опиша случајот како „правен апсурд“ и рече дека ќе поднесе жалба. 
Во својата изјава во врска со пресудата за Јовиќ, Месиќ рече дека „тоа претставува порака до сите дека треба да се придржуваат кон законите и меѓународните стандарди“, објави АП. 
