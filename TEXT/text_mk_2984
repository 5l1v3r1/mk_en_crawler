22/06/2006
Од Антонела Архин за Southeast European Times – 22/06/06
Новата независна Црна Гора ја признаваат голем број нации низ целиот свет, вклучувајќи ги -- од 13-ти јуни -- и САД. Во писмото до својот црногорски колега, Миодраг Влаховиќ, американскиот државен секретар Кондолиза Рајс му честиташе на народот на Црна Гора за мирниот и демократски начин на спроведување на референдумот на 21-ви мај и рече дека Вашингтон официјално ја признава Црна Гора како независна држава. 
Честа да се биде вброен во слободните и независни држави во светот го носи со себе и предизвикот на заштитата и унапредувањето на слободата, правата и благосостојбата на целиот народ во Црна Гора, како и одговорноста да се даде позитивен придонес во заедницата на нации“, пишува Рајс, додавајќи дека САД наскоро ќе ја разгледа можноста за отпочнување на процес на воспоставување на дипломатски врски. 
Црна Гора ја прогласи својата независност на 3-ти јуни, откако меѓународните набљудувачи ги потврдија резултатите на нејзиниот референдум. Вкупно 230.661 Црногорец -- 55,5 отсто -- ја поддржаа независноста на референдумот, надминувајќи го прагот што го одреди ЕУ. Црногорската опозиција поднесе над 240 жалби за изборни нерегуларности, но сите тие беа отфрлени од страна на референдумската комисија. 
Билатералните односи помеѓу САД и Црна Гора имаат скоро 100-годишна историја. Во октомври 1905 година Џон Џексон беше назначен за американски дипломатски шеф на мисијата во Црна Гора, со што беше одбележан почетокот на официјалните врски. Резиденцијата на Џексон беше во Атина, а доаѓаше во Цетиње по потреба до 1907 година. Во 1918 година Црна Гора ја отвори својата амбасада во Вашинтон. Следеа голем број американски амбасадори, но во 1921 година САД ги заостри односите и рече дека не ги признава црногорските дипломатски и конзуларни претставници. 
Во 1997 година црногорскиот премиер Мило Ѓукановиќ ги прекина врските со режимот на Слободан Милошевиќ. За време на воздушните напади на НАТО против Југославија, Ѓукановиќ рече дека Црна Гора не е учесник во конфликтот -- став што й донесе на републиката финансиска помош од ЕУ и од САД. По соборувањето на Милошевиќ во 2000 година, Ѓукановиќ се обиде да издејствува независност, но тоа беше спречено од меѓународната заедница, која во тоа гледаше можен дестабилизаторски фактор. 
Под притисок од Брисел Црна Гора оформи лабава заедница со Србија. Но, за време на својот тригодишен пробен период, заедницата никогаш не успеа да стане функционална и на крајот беше растурена со гласањето на 21-ви мај. 
