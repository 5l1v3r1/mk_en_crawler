14/01/2013
Линда Карадаку за Southeast European Times во Приштина -- 14.01.13
Косово планира да ги засили своите дипломатски напори во 2013 година со цел да стане поинтегрирано во меѓународните механизми, истовремено работејќи на стабилен однос со соседна Србија.
„Ќе аплицираме за членство во разни европски и меѓународни организации, [истовремено] работејќи на добивање членство во евро-атлантските институции и промовирање на Косово во странство во поглед на нашите политички и економски интереси“, изјави косовскиот министер за надворешни работи Енвер Хоџај во ексклузивното интервју заSETimes.
Земјата, исто така, се обидува да ги убеди регионалните играчи да ја признаат нејзината независност.
„Ние се обидуваме да се пробиеме во различни делови на светот преку таргетирање на некои регионални држави, кои би можеле да одиграат улога во еден домино ефект кој би го следеле други држави“, изјави Хоџај.
Штом земјата ќе биде призната од 100 земји, владата може да почне да размислува за аплицирање за членство во ОН.
„Немаме одреден план кој ќе го примениме 2013 година, не сега, но ... поминувам многу време размислувајќи и анализирајќи каков пристап треба да имаме за да добиеме полноправно членство во Обединетите Нации“, рече Хоџај.
Сепак, односите со Србија остануваат голема пречка за членство на Косово во ОН, а тоа има неколку последици и за двете земји. Процесот на нормализирање на односите меѓу двете земји е многу важен за мирот, стабилноста и безбедноста во регионот, рече Хоџај.
Според Рамадан Иљази, извршен директор на Косовскиот институт за мир, европската иднина на двете земји зависи од дијалогот.
„Разговорите имаат историски карактер, бидејќи постојат директни последици за европската иднина на двете држави“, изјави Иљази заSETimes.„За Србија, тие се важни бидејќи се поврзани со добивањето на датум за почеток на преговорите за членство во ЕУ; За Косово, тие се важни за да воспостави договорни односи со ЕУ“.
Минатиот месец, овие две земји направија голем чекор со тоа што се согласија да испратат офицери за врска во главните градови.
„Отворањето на нашата канцеларија за врски, која ќе биде канцеларијата за врски на Република Косово во Белград, е многу важен чекор како во поглед на менување на парадигмата, така и во поглед на психологијата“, изјави Хоџај.
Министерство за надворешни работи подготвува краток список на тројца кандидати за функцијата “косовски амбасадор“ во Белград, а имињата ќе бидат доставени до премиерот Хашим Тачи и претседателката Атифете Јахјага.
„Треба да имаме некој во Белград, кој ќе биде силен глас на застапеноста на Косово не само од влада до влада, туку, исто така, некој кој ќе може да зборува со медиумите, да учествува во разни конференции, да разменува мислења со различни институции и различни делови на општеството во Србија секојдневно“, рече Хоџај.
Сепак, и покрај напредувањето на Приштина, српскиот премиер Ивица Дачиќ рече дека офицерите „нема да бидат дипломати или ... третирани како амбасадори“. Косовските власти остануваат оптимисти во врска со разговорите.
„Најважното прашање во овој дијалог е распуштањето на полицијата, безбедносните и паравоените единици кои Србија ги контролира и финансира во северно Косово. Без нивно распуштање, не можеме да имаме соодветна средина таму, не можеме да имаме соодветни услови за владеење на правото, за демократска интеграција на косовските Срби“, изјави Хоџај.
Косово очекува ова прашање да биде главна тема на дискусија на средбата помеѓу Тачи и Дачиќ во четврток (17. јануари).
Хоџај рече дека Србија мора да обезбеди целосна транспарентност во однос на средствата што ги дава за косовските Срби, кои институции ги добиваат средствата, колку луѓе и износот на средствата.
„Ќе имаме заеднички царински и даночен систем. Јас мислам дека во сверниот дел нема да бидеме подготвени било кога да понудиме некаков специјален договор во однос на приходите. Ова неме да се случи“, рече Хоџај.
Земјата е исто така подготвена да преземе дополнителни чекори за реинтеграција на косовските Срби во јавниот, институционалниот, економскиот и социјалниот живот.
Тачи предложи социјална економска агенда за развој во северниот дел.
„Подготвени сме да создадеме фонд ... финансиран [од] буџетот на Косово и од донатори со цел повеќе да инвестираме во северниот дел, како и да имаме соодветен процес на реинтеграција на граѓаните таму“, рече Хоџај.
