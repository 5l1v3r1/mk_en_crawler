29/06/2010
AТИНА, Грција -- Земјата беше парализирана во вторникот (29-ти јуни) од уште еден генерален штрајк против планираните измени во пензискиот систем и системот на социјално осигурување. Дваесетичетиричасовната акција, организирана од двата главни синдикати -- ГСЕЕ и АДЕДИ -- ги погоди приватниот и јавниот сектор. Митингот и маршот до парламентот се очекува да предизвикаат проблеми во сообраќајот во Атина. Јавниот транспорт работи само за да ги однесе учесниците на различни митинзи низ земјата. Пристанишните работници во Пиреа штрајкуваат, и покрај судската одлука со која акцијата беше прогласена за нелегална. Вработените во болниците, поштите, националното електро-претпријатие и училиштата ги напуштија работните места, заедно со даночниот и општинскиот персонал и новинарите. Аеродромите јавуваат за долги доцнења и одложувања на летовите, кои ги попречуваат плановите за патување на илјадници туристи. Таа клучна индустрија веќе е разнишана од економската криза. (Нафтемборики, АП, Њус ин - 29/06/10)
