22/08/2005
Од Даниел Даиану за Southeast European Times во Букурешт – 22/08/05
Неодамна, во една меѓународна спасувачка акција на површина беше изваден седумчлениот екипаж на една руска подморница, заглавен 200 метри под водата. Подводниот робот на Британската кралска морнарица, Скорпио, успеа да ги отплетка рибарските мрежи и подводната антена. Успехот на овој спасувачки обид е чиста спротивност на несреќата на подморницата Курск од пред пет години, кога сите членови на екипажот загинаа поради, како што многумина тврдеа, одбивањето на руската влада да побара помош од надвор. Постојат лекции во оваа приказа -- меѓу другото, лекции за значењето на соработката и солидарноста. 
Велика Британија има централна улога во уште една поинаква криза -- немирот што ја зафати ЕУ откако француските и холандските гласачи го отфрлија уставниот договор, како и неуспехот на јунскиот самит на Европскиот Совет да усвои буџет за периодот 2007-2013 година. Овие пречки ги исфрлија на површина трајните слабости и поделби во внатрешноста на Унијата. Како актуелен претседател на претседателството на ЕУ, Велика Британија ја презеде задачата полна со предизвици да ја води Унијата низ еден период на безредие и само-преиспитување.
Фијаското со буџетот е горчлива пилула за новите земји-членки (НЗЧ) на ЕУ. Додека долгогодишните земји-членки остваруваат само мал дел од нивните национални приходи преку буџетот на ЕУ, ситуацијата е доста поразлична за НЗЧ, чии доходи по глава на жител се движат помеѓу 35 и 70 отсто од просекот на ЕУ. Структурните и кохезионите фондови на ЕУ можат да достигнат до 4 отсто од нивните БДП. Некои НЗЧ беа подготвени да прифатат помали нето исплати од средствата на ЕУ со цел да го намалат буџетот на Унијата на 1 отсто од БДП на ЕУ, наместо на 1,16 отсто предложени од страна на претседателот на Европскиот Совет, Жан-Клод Јункер, но без успех. Ниту Франција ниту Велика Британија, двете велесили вмешани во оваа „борба“, не се спротивставија. 
Бидејќи Велика Британија е главен учесник во дебатата околу буџетот, можеби една аналогија со спасувањето на руската подморница може да биде инспирација. Во време кога Унијата се соочува со опасност, компромисот и соработката ќе бидат главни предуслови за успешна „спасувачка акција“. 
За жал, предлогот за буџетот на ЕУ беше поднесен за усвојување пред земјите-членки да постигнат договор за начинот на распределба на средствата помеѓу помагањето на т.н „напредни“ активности за поддршка на истражувањето и развојот, структурните реформи и „назадните“ активности за земјоделството и регионалната политика. Она што дополнително ја влоши преговарачката атмосфера е фактот што на самитот паралелно беше расправано околу Заедничката аграрна политика на Унијата (ЗАП) и британскиот повраток. 
Тешко е да се оспори фактот дека ЗАП има потреба од дополнителни реформи, имајќи го предвид неуспехот на Доха трговските преговори и маките на многу сиромашни земји кои живеат од извозот на земјоделски производи. Од друга страна, би било неумесно да се направи земјоделската политика на ЕУ зависна од националните прерогативи. Земјите-членки на ЕУ на крајот би можеле да се најдат во положба да се караат меѓу себе околу субвенциите, и покрај правилата за конкуренција, со што дополнително ќе им се наштети на интересите на земјите во развој. Веројатно, решението е да се намалат субвенциите за земјоделците, но на еден социјално прифатлив начин и временски рок, и со усогласување на ЗАП со вкупната економска политика. Во секој случај, требаше да се постигне консензус во текот на самитот, а потребата од реформи на ЗАП -- иако осетливо прашање -- не треба да биде валидна причина за неуспех на преговорите за буџетот за периодот 2007-2013 година.
Британскиот повраток е едно посложено прашање. Британските експерти и политичари, вклучувајќи го и Тони Блер, често го величат економскиот успех на земјата, претставен преку повисокиот пораст и пониската невработеност отколку во најголемиот дел од земјите на старата ЕУ. Меѓутоа, тие можеби претеруваат кога покажуват со прст на основниот економски модел кој треба да биде пропагиран во Унијата. На крајот, најдобрата економска перформанса ја имаат скандинавските земји, што укажува на тоа дека „Европскиот социјален модел“ може да функционира кога реформите на пазарот на работна сила и истражувањето и развојот се спроведуваат правилно. А, не треба да се потцени и француското и германското индустриско мајсторство. 
Меѓутоа, се разбира дека Британците се во право кога инсистираат на повеќе работа -- а помалку социјална помош -- и на поголема пазарна флексибилност. Сепак, нивниот успех во период од две децнии ја поткопува логиката на повратокот, кој требаше да го усогласи нискиот доход по глава на жител во Велика Британија со последиците од слабиот земјоделски сектор. Сега Велика Британија има значително повисок доход по глава на жител -- факт кој јасно укажува на потребата уште еднаш да се разгледа повратокот. 
Конечно, она што некои велат дека регионалната политика е губење ресурси е погрешно, и концептуално и политички. Секако дека имаше одредено губење на ресурси. Но, тешко може да се одрече дека економскиот развој на Шпанија, Португалија, Грција и Ирска до одреден степен се должи на приливот на средства од ЕУ. Овој прилив ќе биде уште позначаен за поголемиот број НЗЧ, се разбира за Бугарија и Романија, па и за Западен Балкан, кои се помалку богати општества со релативно неразвиена инфраструктура. Политички, ќе биде повеќе од кратковидо да се практикува наговарање со Унијата со цел да се задоволат домашните избирачи. 
Британското претседателство треба да организира еден исклучителен собир на Европскиот совет со цел да се разјаснат проблемите и да се постигне компромис за буџетот. Политичарите сега имаат шанса да покажат дека можат да се мерат со храброста на Кралската морнарица. Сепак, за да се случи ова, постои потреба теренот подобро да се подготви технички и да се покажат државнички кавлитети во време на меѓународна тензија.
