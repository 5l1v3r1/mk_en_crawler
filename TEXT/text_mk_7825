18/02/2013
Круно Картус за Southeast European Times во Осиек -- 18.02.13
Граѓаните на Балканот продуцираат во просек 1 килограм отпад секој ден, од кој поголем дел останува нерециклиран и завршува во депониите.
Иако владите во регионот досега не воспоставиле интегрирани системи на управување со отпадот, тие работат на спроведување програми за рециклирање и бараат начини да го користат отпадот за производство на енергија или компостирање на биоотпадот.
Според условите на Директивата на ЕУ за отпадот, Хрватска, која влегува во ЕУ подоцна оваа година, мора да врши одделно собирање на 14 видови отпад до 1-ви јануари 2015 година. Сегашниот закон во Хрватска само делумно го исполнува овој услов. 
Мирела Холи, членка на хрватскиот парламент и поранешна министерка за заштита на животната средина, минатата година подготви нов акт за отпадот, но истиот сé уште не е одобрен.
„Поставените крајни рокови може да се запазат ако ја донесеме потребната легислатива“, рече Холи заSETimes.
Маријан Галовиќ, експерт за управување со отпад, кој порано беше дел од загрепската невладина организација за заштита на животната средина Зелена акција, рече дека Хрватска мора да ги исполни конкретните цели на ЕУ. Земјата мора да рециклира 50 отсто од својот отпад до 2020 година и да го намали исфрлањето на биоразградливиот отпад на 25 отсто од вкупните количини.
Галовиќ изјави заSETimes дека ситуацијата во Хрватска во однос на управувањето со отпадот е подобра отколку во некои земји на ЕУ, како што се Романија и Бугарија, но земјата мора да постигне подобри резултати.
„За пофалба е фактот дека започнавме со рехабилитација на старите депонии и дека отпочнавме серија регулативи [за] управување со специјалните категории отпад како што се автомобилите, електричната и електронската опрема или амбалажите на безалкохолните и алкохолните пијалоци“, рече тој.
Според Програмата за развој на ОН, само 4 отсто од биоразградливиот отпад во Хрватска моментно се компостира.
„Количината на биоотпадот што се исфрла во депониите мора да се намали до крајот на 2013 година. Повеќе нема изговори“, изјави за медиумите во јануари Михаел Змајловиќ, министер за заштита на животната средина. „Ова може да се постигне со одделно собирање и преработка, како што е компостирањето или претходниот третман на мешаниот локален отпад пред исфрлањето.“
Галовиќ рече дека земјата нема подготвена национална стратегија, која би ги обврзала општините да воспостават системи на сортирање на отпадот кои ќе ги задоволат изискувачките европски цели.
Во Босна и Херцеговина (БиХ) само 5 отсто од отпадот се рециклира. Според Агенцијата за статистика на БиХ, околу 67 отсто од населението го користи јавниот општински сервис за отпадот, додека останатите, кои живеат во руралните области, немаат никакво управување со отпадот. Минатата година БиХ исфрли 1,4 милиони тони отпад во депониите.
„Не се градат капацитети за рециклирање на крајното исфрлање на дел од помалку атрактивниот отпад, бидејќи нема економски одржливи системи за нивно собирање“, рече заSETimesМиа Барбариќ, претставничка за односи со медиумите во Министерството за животна средина и туризам на Федерацијата на БиХ.
Србија рециклира 15 отсто од својот отпад, но оваа количина ќе се зголеми. Законите за управување со отпадот и амбалажата беа усвоени во 2009 година, по стратегијата за управување со отпадот за периодот 2010-2019 година.
Дејан Лекиќ, помошник-директор во српската Агенција за заштита на животната средина, рече дека годишно околу 1,6 милиони тони од српскиот отпад завршува во депониите. Половина од истиот е биоразградлив, а 20 до 25 отсто е амбалажен отпад, при што и двата вида не се лесни за рециклирање.
„Најчест отпад во Србија е биоотпадот, како што е тревата, цвеќињата, како и прехранбениот отпад, мртвите животни. Биоразградливиот отпад сочинува 50 отсто од комуналниот отпад. Потоа, тука е и картонот, хартијата, пластичните ќеси, текстилот, пелените и металите“, рече Лекиќ за SETimes.
Српските општини користат 164 депонии, но многу од нив не ги исполнуваат санитарните и технички стандарди на ЕУ. Земјата, исто така, има повеќе од 3.000 нелегални депонии.
„Околу 40 отсто од собраниот комунален отпад завршува во дивите депонии. Иако имавме неколку акции за чистење, нелегалните депонии се пресоздаваат многу брзо“, рече Лекиќ.
Иако претставува предизвик да се направат промени, во тек се напори за тоа.
Романија се соочува со крајниот рок на ЕУ оваа година да создаде систем на собирање и сортирање на ниво на државата, кој ќе резултира со рециклирање на 55 отсто од отпадот. Земјата усвои систем Зелена точка, според кој производителите ја обележуваат амбалажата со симбол кој потврдува дека тие учествуваат во трошоците за обнова и рециклирање на материјалите што може повторно да се користат.
Еко-Ром Амбалаје ја надгледува програмата Зелена точка во Романија, координирајќи ги напорите на повеќе од 900 претпријатија кои произведуваат 661.000 тони амбалажи. Еко-Ром Амбалаје вели дека обновува во просек 240.000 тони од амбалажите годишно.
Стратегијата за управување со отпадот на Србија предвидува трансформирање на повеќето постојни депонии во станици за собирање на рециклирачки отпад, додека некои депонии ќе бидат затворени и наместо тоа ќе бидат отворени регионални депонии.
„Се планира изградба на 26 регионални центри за управување со комунален отпад ... регионални депонии, фабрики за одвојување на рециклирачкиот отпад, фабрики за третман на биолошкиот отпад и преносни центри во секој регион“, рече Лекиќ.
Во БиХ со кредитот на Светска банка од 26 милиони американски долари се финансира изградбата на 16 регионални центри за управување со отпад. Проектот ги подобри депониите во Сараево и Бања Лука и создаде нови капацитети во Зеница и Бјелина. Околу 150 нелегални деполнии во БиХ се затворени.
Миодраг Дакиќ, директор на Центарот за заштита на животната средина во Бања Лука, рече дека подобрувањето на управувањето со отпадот го намалува загадувањето и создава економски можности.
„Финансиски и еколошки е оправдано да се земат тие ресурси од отпадот, наместо да се користат од дивиот свет или вештачки. Исто така, ова е потенцијал за создавање нови работни места во индустријата на управување со отпадот“, рече Дакиќ.
 Дописниците на SETimes Катица Ѓуровиќ во Белград, Ана Ловаковиќ во Сараево и Габриел Петреску во Букурешт, дадоа свој придонес за овој напис.  
