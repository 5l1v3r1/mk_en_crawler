27/12/2005
Од Антонела Архин за Southeast European Times во Подгорица – 27/12/05
Транснационалниот криминал ќе биде клучното прашање на 21-виот век -- исто онолку важно колку и Студената војна во текот на минатиот век -- сметаат организаторите на меѓународниот самит на високо ниво што се одржа во Монте Карло минатиот месец.
На седмиот Меѓународен самит за транснационален криминал присуствуваа околу 300 политички и бизнис водачи, кои разговараа за најразлични прашања, како што се: меѓународниот тероризам, мафијашките мрежи, борбата против официјалната корупција, перењето пари, трговијата со луѓе, фалсификување на регистрирани жигови и сајбер-криминалот. Настанот се одржа под патронат на НЕ принцот Алберт Втори од Монако. 
Босна и Херцеговина (БиХ) беше во фокусот на една од пленарните сесии на самитот. Учесниците разговараа за улогата на меѓународната организација во промовирањето на владеењето на правото во земјата. Чарлс Харнс Хед од Меѓународната организација за миграции говореше за важната врска помеѓу миграционите движења и транснационалниот криминал, во БиХ и насекаде во светот. 
„Очигледни се врските помеѓу трговијата со луѓе и илегалното пренесување на имигранти“, рече Хед. „Посуптилни се врските што се однесуваат на генералниот впечаток за корупцијата предизвикан од влијанието на транснационалниот организиран криминал врз квалитетот на животот и квалитетот на управувањето во некои држави, и како резултат на тоа приклонувањето на некои лица кон миграции, понекогаш со сите расположливи средства и подлежноста на овие лица на шверцерите и трговците со луѓе.“
Богатите држави мора да им помогнат на помалку развиените да ја менаџираат миграцијата и да ги разбиваат мрежите на трговија со луѓе, рече Хед. За намалување на нелегалната миграција суштинските причини, како што е недостатокот на развојот и економските можности мора, исто така, да бидат решени, додаде тој. 
Заменик-претседателот на Парламентарното собрание на Советот на Европа, Жан-Чарлс Гардето, и Хелен Бургаде од канцеларијата за Безбедност и миграции на Европската комисија, исто така, имаа свое обраќање на седницата за БиХ. 
На друга седница, посветена на улогата на финансиските канали во борбата против криминалот, еден од говорниците беше црногорскиот заменик-премиер Драган Ѓуровиќ. Благодарение на процесите на европска интеграција, рече Ѓуровиќ, земјите од Југоисточна Европа стануваат важни партнери во борбата против организираниот криминал со усвојувањето на потребните европски стандарди. 
Црна Гора е во процес на дефинирање на својата правна и законска рамка за ефикасна борба против организираниот криминал и корупцијата, рече Ѓуровиќ. Покрај кривичниот законик и законот за именување на специјален обвинител за организиран криминал, истакна тој, црногорската влада, исто така, усвои и закон за кривична постапка и закон за програма за заштита на сведоците. Усвоена е, исто така, и стратегија за борба против трговијата со луѓе, акционен план за спречување на зависноста од дрога и стратегија за контрола и намалување на ниско-калибарското оружје, рече тој. 
Настанот го отвори Жан-Пол Картерон, претседател на Светскиот самит на Монако. Гости-говорници на отворањето беа: словачкиот заменик-премиер за европски прашања, човекови права и малцинства, Пал Чаки, хрватскиот министер за правда, Весна Шкаре-Озболт, Лорен Маркадие, заменик-претседателот и генерален секретар на Парискиот суд, и Кирил Богарчев, од париската правна фирма Gide Loyrette Nouel. 
