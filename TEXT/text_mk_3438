13/11/2006
Од Блерта Фониќи-Кабаши и Игор Јовановиќ за Southeast European Times – 13/11/06
Одлуката на специјалниот претставник на ОН, Марти Ахтисари, за одложување на неговиот предлог за иднината на Косово наиде на различни реакции во Бугарија и Приштина. Водачите на косовските Албанци изразија разочараност, но рекоа дека се убедени оти покраината е на пат да добие независност. Во Србија, претседателот Борис Тадиќ рече дека одложувањето е „корисно“, додека премиерот Воислав Коштуница го критикуваше Ахтисари за поврзување на прашањето на статусот на Косово и изборите во Србија. 
Ахтисари најпрво планираше да ја претстави нацрт-резолуцијата за статусот до крајот на ноември. Сепак, по состанокот во петокот (10-ти ноември) со претставниците на меѓународната Контакт-група, тој го објави планот за нејзино одложување.
„Одлучив да им го претставам мојот предлог за решавање на статусот на Косово на партиите без одложување, по парламентарните избори во Србија“, рече претставникот по состанокот. Изборите во Србија ќе се одржат на 21-ви јануари.
Соопштението за ова доведе до итен состанок на преговарачите од косовските Албанци. Говорејќи со новинарите по состанокот, претседателот Фатмир Сејдиу изрази жалење што процесот е одложен како резултат на „процесот во Србија“, но инсистираше на тоа дека неговата страна е подготвена да продолжи со соработката со Ахтисари и Контакт-групата. 
„Граѓаните на Косово се свесни [за значењето] на одржувањето на сегашната смиреност за демократските процеси“, рече тој. 
„Косово никогаш не било предадено од Запад, па затоа денес, Косово и народот на Косово во никој случај не смеат да си дозволат да отстапат од решеноста за партнерство со САД и ЕУ“, рече Хашим Тачи, водачот на најголемата опозициска партија, Демократската партија на Косово.
Во Белград, повеќето аналитичари гледаат на одложувањето како на отстапка спрема српските демократски партии, со цел да се спречи евентуалното оптоварување на изборите со потенцијалната резолуција.
Сепак, Коштуница, кој го критикуваше Ахтисари во неколку прилики, рече дека претставникот на ОН нема „мандат да мисли за изборите во Србија, туку да овозможи реални разговори за Косово, кои ги немавме досега и да помогне во изнаоѓањето на решение во согласност со повелбата на ОН“.
Позицијата на Белград за Косово е дефинирана во новиот српски устав, во кој покраината се дефинира како интегрален дел од Србија, рече Коштуница. Тоа значи дека „секоја идна српска влада ќе има конзистентен став за Косово“, додаде тој.
Тадиќ посрдечно реагираше на одлуката на Ахтисари. „Очекувам претстојниот период да биде искористен за разговори во врска со потенцијалните резолуции и за пронаоѓање решение кое ќе ги задоволи страните кои имаат интерес во Косово“, рече Тадиќ. Тој, исто така, потврди дека позицијата на Србија во преговорите е тешка.
„Косово денес е поблизу до независност отколку до кое било друго решение, со оглед на ставот на меѓународната заедница“, рече тој. 
Во меѓувреме, американската канцеларија во Приштина изрази поддршка за Ахтисари, истовремено истакнувајќи дека „дојде време“ да се најде решение. 
„Ние сега гледаме дека процесот на одредување на статусот влегува во завршната фаза. По многу месеци интензивни преговори помеѓу партиите и патувања во регионот на специјалниот претставник Ахтисари и неговиот персонал, ние сме убедени оти неговите препораки ќе вклучуваат соодветни аранжмани за заштита на правата на народот во Косово и ќе ги постават основите за одржливо решение на статусот“, се вели во соопштението на американската канцеларија. 
„Народот во Косово има право на јасност во однос на својата иднина“, се додава во истото.
