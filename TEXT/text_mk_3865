17/10/2007
(AП, Ројтерс, УПИ, ВНБЦ, американска администрација против дрогата - 16/10/07; СНН - 11/06/07; Nine O'clock - 10/06/07; Ројтерс, АП, Блумберг - 08/06/07)
Двајцата мажи беа екстрадирани од Романија за да се соочат со судењето за тероризам, рекоа во вторникот (16-ти октомври) американските официјални претставници, по пристигнувањето на обвинетите во Њујорк. 
Ова е за првпат Романија да екстрадира поединци во САД врз основа на обвиненија за тероризам, објави во изјавата американската администрација против дрогата (ДЕА), искажувајќи пофалби за министерството за внатрешни работи и министерството за јавни работи на оваа балканска земја, за нивната помош и напорите во случајот. 
Тарек Муса ал Гази од Либан и Луис Фелипе Морено Годој од Марбела, Шпанија, беа уапсени во Букурешт на 7-ми јуни. Тие се обвинети за вмешаност во заговорот за продажба оружје вредно милиони долари на „Фуерзас армадес револусионарис де Коломбија“ (ФАРК). Групата е прогласена за терористичка организација од страна на колумбиската влада, САД и ЕУ. 
Според обвинението обелоденето по нивното фаќање, осомничените се согласиле да ја снабдат ФАРК со оружје кое ќе биде употребено за заштита на нејзиниот „бизнис со кокаин и напад на американски цели во Колумбија“.
Двајцата се соочуваат со обвиненија за заговор за убиство на американски државјани, официјални претставници и вработени; за купување и користење противавионски проектили, како и за обезбедување материјална поддршка или ресурси за одредена странска терористичка организација. Морено Годој е, исто така, обвинет за перење пари.
„Тарек Муса ал Гази и Луис Фелипе Морено Годој се согласиле да продадат опасно, моќно оружје наменето за употреба против американските сили“, рече Мајкл Џ. Гарсија, американски адвокат за Јужната област на Њујорк, во вторникот. „Благодарение на извонредната истражна работа и меѓународната соработка без преседан, тие се обвинети, екстрадирани и доведени во американскиот суд.“
Во рамките на операцијата предводена од ДЕА, која резултираше со апсењата во Букурешт, третиот осомничен во случајот -- Монзер ал Касар -- беше уапсен истиот ден од страна на шпанските власти во Мадрид. 
Сириски државјанин, познат како „Принцот од Марабела“, тој е опишан во обвинението како меѓународен дилер на оружје, кој ги снабдувал фракциите во многу земји, вклучително и во Босна и Херцеговина, Хрватска и Кипар, со оружје и воена опрема од раните 1970-ти. 
Тој, исто така, се вели дека развил меѓународна криминална мрежа и отворил банкарски сметки во голем број земји, вклучително и Велика Британија, Бугарија, Полска, Шпанија и Романија.
Во обвинението, поднесено во федералниот суд во Менхетн, се вели дека помеѓу февруари 2006 година и мај 2007 година тројцата мажи се согласиле да му продаваат на ФАРК оружје вредно милиони долари, вклучително и автоматски пушки, милиони куршуми, лансирни рампи за гранати и проектилски системи земја-воздух. 
Како дел од тајната операција два извори на ДЕА беа вметнати како луѓе што работат за ФАРК. Тие воспоставија контакти со мажите, кои се согласија да им продадат оружје „со специфично укажување дека оружјето ќе биде користено против силите на САД во Колумбија“, вели ДЕА. 
За време на нивните состаноци снимени со взаемна согласност, Ал Гази, Морено Годој и Ал Касар им дале на агентите на ДЕА шема на пловен објект кој ќе биде искористен за транспорт на оружје и спецификации за проектилските системи земја-воздух, кој ФАРК ќе ги добие.
Тие, исто така, им дале банкарски сметки во Шпанија и Либан, кои на крајот беа искористени за прикривање повеќе од 400.000 американски долари од тајните сметки на ДЕА за кои тројцата верувале дека се од приходите од дрогата на ФАРК.
За време на нивното првично појавување во американскиот Окружен суд во Менхетн, Ал Гази и Морено Годој се согласиле да бидат држени без кауција, во очекување на појавувањето пред судот в четврток. 
Максималната казна со која можат да се соочат тројцата, ако бидат осудени, е доживотен затвор. 
