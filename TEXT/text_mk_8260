19/01/2012
Алакбар Рауфоглу за Southeast European Times -- 19.01.12
Со десетици илјади обожаватели од Грција до Италија и од Блискиот Исток до Јужна Африка, турско-грчкиот фудбалер и легендарен тренер Лефтер Кучукандониадис -- или “Професорот“, како што беше познат меѓу неговите следбеници -- се смета за најдобар играч на неговата генерација. 
86-годишната икона на Фенербахче почина од срцев удар на 13-ти јануари во Истанбул. Неговата смрт собра илјадници обожаватели на погребната церемонија, меѓу кои и симпатизери на ривалските клубови Галатасарај и Бешикташ.
Премиерот Реџеп Тајип Ердоган, кој е голем обожавател на Фенербахче, беше меѓу присутните, во придружба на министрите. 
„Турција го прифати Кучукандониадис и го испрати на неговото последно збогување со пристојна, добро организирана [погребна] церемонија во негова чест“, изјави за SETimes Хасан Кемал Јардимчи, кој долго време работеше како член на Конгресот на Фенербахче, а сега е заменик-министер за национална одбрана. 
Тој рече дека земјата загуби „едно од нејзините најсилни лица и фудбалско богатство“. 
Роден во 1925-та година во Истанбул од татко рибар од грчкото малцинство во Турција, Кучукандониадис беше првиот кој ја доби наградата „Златна чест“ и беше капитен на турскиот национален тим, појавувајќи се на 50 натпревари и постигнувајќи 21 гол за својот тим. 
Тој постигна 423 гола на 615 натпревари за Фенербахче.
Кучукандониадис, првиот фудбалер врз кој беше извршен трансфер од Турција во странство, играше за италијанскиот клуб Фиорентина во 1951-та година. По неговото пензионирање од активен фудбалер во 1966-та година, Кучукандониадис беше тренер на популарни клубови во Грција, Јужна Африка и Турција, како што се Егалео ФК, Јоханесбург и Самсунспор, меѓу другите. 
61-годишниот Алп Дачиоглу, историчар од Фенербахче и директор на музејот на клубот, вели дека уште во 1960-тите години многу љубители на фудбалот, вклучувајќи го и него, го избраа Фенербахче „поради Лефтер“. 
„[Кучукандониадис] беше одличен играч... Сите бевме многу импресионирани од него“, изјави Дачиоглу за SETimes. 
Но, фудбалската слава на Кучукандониадис, кој беше православен Христијанин, не го поштеди од расизмот. 
Кога Турција ја победи Грција со 1-3 во Атина на 23-ти април 1948-та година, со одлучувачкиот гол на Кучукандониадис, некои фанатички грчки навивачи го нападнаа него, нарекувајќи го „предавник на неговото потекло“.
Во меѓувреме, фудбалот можеби му го спаси животот на Кучукандониадис во 1955-та година, кога турските банди -- лути поради лажните вести дека куќата, каде што беше роден основачот на Турција, Мустафа Кемал Ататурк, во Грција, била бомбардирана -- почнаа немири против грчките малцинства во Истанбул, предизвикувајќи голема штета на нивните имоти од која заедницата никогаш не закрепна целосно. 
Кога демонстрантите й пријдоа на куќата на Кучукандониадис, се сеќава Дачиоглу, „Стотици обожаватели на Фенер го опколија неговиот имот и го спасија неговото семејство“. 
„Ова беше црна страница во нашата историја и сега, на погребната церемонија на Кучукандониадис, Турција повторно се соочи со својата историја“, изјави за SETimes Умут Озкиримли, професор по политика и директор на турско-грчките студии на универзитетот Билги во Истанбул. 
Иако некои аналитичари сметаат дека кариерата на Кучукандониадис по инцидентите од 1955-та година „беше под влијание на стравот“, Дачиоглу вели „тој [Кучукандониадис] никогаш не размислуваше да ја напушти Турција засекогаш“. 
Денес, една од улиците на островот Бујукада (Принцевските острови) надвор од Истанбул е именувана по Кучукандониадис, каде што тој живееше меѓу 40-те други Грци многу години. 
Хаки Улку, поранешен пратеник од ЦХП и сегашен член на Групата за пријателство меѓу Турција и Грција во Измир, го опишува Кучукандониадис не само како популарен фудбалер, туку и како „симбол на турско-грчките заеднички вредности“. 
Димитриос Триантафилу, директор на Центарот за меѓународни и европски студии на универзитетот Кадир Хас, вели дека, сепак, спортот никогаш не стана „дел од дипломатијата на зближување“ меѓу Грција и Турција, иако имаше голем број на популарни играчи кои имаа илјадници симпатизери во двете земји. 
Улку вели дека политичарите на двете земји се против вклучувањето на „заеднички интелектуалци, спортски играчи и други поединци“ во политиката на зближување „поради нивниот политички интерес“.
„Денес, имаме неколку турски играчи во грчките клубови, како што е Тумер Метин кој игрше за Крф и Лариса во Грција, исто така, Ерол Булут и Кендал Учар во клубот ОФИ, но турските медиуми никогаш не известуваат за нив“, изјави тој за SETimes. 
