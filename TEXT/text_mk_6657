07/12/2011
Линда Карадаку за Southeast European Times во Приштина -- 07.12.11
Шведскиот министер за надворешни работи, Карл Билд, испрати писмо до шефицата за надворешни работи на ЕУ, Кетрин Ештон, и комесарот за проширување на ЕУ, Штефан Филе, на крајот од минатиот месец, со предлог разговорите за северно Косово да се поделат. 
Целта на паралелните разговори ќе биде подобро подадена рака за српската заедница во Косово. Тоа ќе се направи со поделба на тековните разговори во дијалогот Косово-Србија и структуриран дијалог ЕУ-Косово. 
Ана Шарлота Јохансон, секретарка за медиумите на Билд, изјави за SETimes дека неговата канцеларија нема да коментира за објавеното писмо.
„Можам да потврдам дека го добивме писмото“, рече за SETimes Маја Кочијанчиќ, портпаролка на Ештон. „Тоа е информација која ќе влезе во дебатата што ќе ја имаме оваа и следната недела и каде што ќе учествуваат сите земји-членки.“ 
„Исто така, сакам да разјаснам дека имаме тековен дијалог меѓу Белград и Приштина, кој ја има поддршката на меѓународната заедница“, рече Кочијанчиќ. „[Eвропската] комисија даде јасна препорака дека Косово мора да започне сеопфатна агенда за северот.“ 
Кочијанчиќ рече дека на прашањата во врска со содржината на писмото треба да се осврне Билд. 
На 28-ти ноември беше објавено дека Билд испратил писмо до институциите на ЕУ, откако го посетил етнички поделениот град Митровица, кој го опиша како „потензичен и поподелен денес отколку што бил подолго време“. 
„Иако мораме да бидеме цврсти во отфрлањето на каква било идеја за поделба, треба, исто така, да бидеме и доволно реални за да прифатиме дека нема да има лесно решение за надминување на постојната поделба која станува посилна и понепријателска секој ден“, напишал Билд, според ЕУопсервер.
„Патот за напред сигурно се наоѓа во понатамошниот дијалог за северот меѓу Приштина и Белград, и јас верувам дека дојде време да излеземе од тесните, дефинирани технички прашања“, наводно се вели во писмото на Билд. 
Косовскиот премиер Хашим Тачи рече дека идејата на Билд е „целосно неприфатлива за Косово и неспроведлива“.
„Косово води дијалог со меѓународната заедница во Виена веќе три години за политичкиот статус. Независноста на Косово беше прогласена во тесна координација со Европската унија и Соединетите Американски Држави. Косово е сега консолидирано и се зајакнува како држава“, изјави Тачи за косовските медиуми.
Тој, исто така, рече дека Шведска е дел од преговорите за политичкиот статус и го призна Косово како независна и суверена држава. Тој изрази подготвеност за разговори со косовските Срби на северот, но ја отфрли можноста за разговор со шефовите на паралелните структури таму. 
Во Белград, српскиот вицепремиер Божидар Ѓелиќ изјави за српската новинска агенција Танјуг дека предлогот на Билд за поделени разговори во врска со северот на Косово „претставува чекор во вистинската насока“. 
Тој го опиша како еден од елементите што српскиот претседател Борис Тадиќ ги претстави во септември пред Генералното собрание на ОН, објави белградски Б92 од Брисел.
Сепак, аналитичарите во Косово и во Србија не се согласуваат во врска со политичкиот дијалог за северно Косово. Драган Поповиќ, директор на белградскиот Центар за политика, рече дека „политичкиот дијалог за северот треба да се постави во поширок контекст на дијалогот за децентрализацијата на Косово и позицијата на националните малцинства“.
„Тоа е нешто што некои аналитичари го нарекуваат план „Ахтисари плус“. Овој дијалог треба конечно да обезбеди нормален соживот меѓу двете држави без опструкции за Косово од Белград, но исто така, најверојатно, и без официјално признавање на независноста на Косово од страна на Србија. ЕУ мора да има водечка улога во овој дијалог“, рече Поповиќ за SETimes. 
Но, Ментор Врајоли, постар истражувач во Косовскиот центар за безбедносни студии (КЦБС) изјави за SETimes дека „за косовската страна и за меѓународната страна, отпочнувањето разговори за политичките прашања нема воопшто да вроди со плод и ќе биде дестабилизирачки“.
„[Разговорите] ќе донесат разочарување и многу поголеми немири од оние во северот“, рече Врајоли. Тој смета дека ваквите преговори ќе резултираат со повторно создавање на моделот на Босна и Херцеговина во Косово, па дури и полошо, што носи ризик од создавање домино ефект и „оживување на идејата за создавање хомогени држави“.
