04/01/2008
БЕЛГРАД, Србија -- Премиерот Воислав Коштуница ги критикуваше плановите на ЕУ за испраќање мисија во Приштина, обвинувајќи ја Унијата во четвртокот (3-ти јануари) за соучество во обид за приграбување на српска територија. Белград, предупреди тој, нема да го потпише долгоочекуваниот Договор за стабилизација и асоцијација со Брисел подоцна овој месец ако мисија на ЕУ биде распоредена во Косово на местото на УНМИК. Според Коштуница, „Дојдовме до точка кога ЕУ мора да одлучи дали ја сака целата и меѓународно признаена Србија како свој партнер или сака да создаде квази-држава на српска територија“. 
Исто така во четвртокот, во интервју за приштинскиот весник „Коха Диторе“, косовскиот претседател Фатмир Сејдиу рече дека ако меѓународната заедница дозволи поделба на покраината, тоа ќе ја отвори Пандорината кутија на Балканот, со реперкусии во Македонија, Црна Гора и некои јужни српски општини. (Блиц, Данас - 04/01/08; РТС, Б92, Бета, АП, Ројтерс, ББС, АКИ, ДПА, АФП - 03/01/08) 
