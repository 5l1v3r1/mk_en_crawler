13/12/2006
AНКАРА, Турција -- Високи официјални претставници во вторникот (12-ти декември) го критикуваа делумниот прекин на разговорите за пристап со Анкара. „Оваа одлука е неправедна за Турција“, рече премиерот Реџеп Тајип Ердоган на националната телевизија. „Да не заборавиме дека нашите пријатели во ЕУ, исто така, имаат ветувања што не ги исполниле“, рече тој, мислејќи на неукинувањето од страна на ЕУ на економските санкции за кипарските Турци. Министерот за надворешни работи, Абдула Ѓул, рече дека на одлуката на ЕУ й недостига визија. Сепак, двајцата посочија дека реформските напори ќе продолжат. На нивниот состанок од понеделникот, министрите за надворешни работи на ЕУ одлучија да ги прекинат преговорите за осум од 35 поглавја на преговорите, поради тоа што Турција не ги отвори своите пристаништа и аеродроми за кипарскиот сообраќај. 
Во другите вести, турската полиција објави пет апсења во врска со експлозијата во армиската зграда во која загинаа осум лица минатата недела. Властите велат дека причина за експлозијата, најверојатно, бил неисправен котел. Осомничените се техничари кои го одржувале системот за греење во зградата. (Фајненшал тајмс, Милијет, Нафтемпорики - 13/12/06; Интернешнал хералд трибјун, АП, Ројтерс, Заман, НТВ, КНА - 12/12/06) 
