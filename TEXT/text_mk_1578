15/10/2010
 Aлбанската влада во средата (13-ти октомври) објави дека голем дел од капиталните инвестиции планирани за 2011 година ќе биде потрошен за изградба на нови патишта. Премиерот Сали Бериша вети брза врска меѓу Тирана и околу 90 општини низ земјата -- што ќе значи изградба на 2.000 километри нови патишта. 
*** 
Странските директни инвестиции (СДИ) во Романија се намалија за 35,9 отсто во првите осум месеци на 2010 година, во споредба со истиот период пред една година, објави Централната банка во средата (13-ти октомври). Меѓу јануари и август, СДИ во Романија изнесуваа 1.955 милијарди евра, што е пад од 3.054 милијарди евра во истиот период во 2009 година. 
*** 
 Косовската даночна администрација постигна нов рекорд во првите девет месеци од 2010 година собирајќи 159 милиони евра -- зголемување од 14 отсто во споредба со истиот период минатата година. Администрацијата во вторникот (12-ти октомври) објави дека успехот е главно резултат на мерките што владата ги презеде откако земјата ја објави својата независност во 2008 година. 
*** 
Питер Херолд, директорот на Светската банка за Централна Европа и балтичките земји, изјави за новинската агенција ХИНА во понеделникот (11-ти октомври) дека банката е подготвена да понуди финансиска помош за Хрватскa и да обезбеди техничка и експертска помош. Помошта од институциите ќе биде условена од владиното спроведување на нејзината програма за економско обновување, која беше претставена во април. 
*** 
 Српското претпријатие за нафта и гас НИС ја започна реконструкцијата на својата рафинерија во близина на градот Панчево, која се оценува на 18,5 милиони евра. Работата ќе трае 45 дена, во текот на кои објектот ќе биде затворен. НИС го зголеми дотурот во својата рафинерија во Нови Сад, што треба да е доволно за задоволување на домашната побарувачка додека рафинеријата во Панчево стане функционална. 
*** 
Светската банка и ММФ ветија помош од 600 милиони евра за македонската eкономија во текот на следните четири години, објави во понеделникот (11-ти октомври) министерот за финансии, Зоран Ставревски. Министерот, кој присуствуваше на годишниот состанок на двете финансиски институции во Вашингтон, исто така објави дека ММФ й понудил на земјата отворена кредитна линија, што претставува нов инструмент за помош на земјата со здрава економска политика да се справи со финансиската криза. 
*** 
Австрискиот енергетски гигант ОМВ отпочна со изградбата на новата фабрика на гас во турската северна покраина Самсун. Фабриката, вредна 600 милиони евра, се очекува да биде комплетирана во 2012 година. Истата ќе има инсталиран капацитет од 870 мегавати и ќе може да задоволи 3 отсто од домашната потрошувачка на електрична енергија. 
 (Разни извори -- 08/10/10-15/10/10)  
