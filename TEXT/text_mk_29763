30/03/2011
АТИНА, Грција -- Агенцијата за рангирање Стандард енд пурс (СиП) во вторникот (29-ти март) го намали кредитниот рејтинг на Грција за два поени од ББ+ на ББ-, наведувајќи ја како причина загриженоста дека земјата можеби ќе мора да побара нова финансиска помош, настрана од 110-те милијарди евра што ги доби од ММФ и ЕУ во мај 2010 година. СиП вели дека владата се бори да ги исполни целите од заемот за финансиска помош. Премиерот Јоргос Папандреу реагираше, велејќи дека мерките за штедење функционираат и дека нема да биде потребна дополнителна финансиска помош. Министерството за финансии остро го критикуваше потегот на СиП како „неизбалансиран и неправеден“. Грција постојано критикува дека политиката на агенциите за рангирање е пристрасна. 
Во меѓувреме, бранот нови штрајкови против мерките на штедење наметнати од владата продолжи во средата, при што наставниците и професорите се приклучија на акцијата. Болничките работници и лекари протестираат против кратењата на трошоците во здравствениот сектор. Јавниот транспорт во Атина планира прекини и Грчката адвокатска комора објави дека нејзините работници нема да работат до петок, во знак на протест поради владиниот предлог за отворање на секторот за надворешната конкуренција. Двата најголеми синдикати, ГСЕЕ и АДЕДИ, организираат 24-часовен генерален штрајк в четврток, кој ќе ја парализира целата земја. (Та Неа, Елефтеротипија, Нафтемборики, Катимерини, Етнос - 30/03/11; АНА-МПА, То Вима - 29/03/11)
