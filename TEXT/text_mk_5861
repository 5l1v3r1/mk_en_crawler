17/01/2011
(Ројтерс - 28/10/10; Дневник -- 18/11/10 - 12/12/10; ЕБРД, ЕУ, бугарско Министерство за економија, енергија и туризам)
Тоа е задача од огромни размери. За да ги исполни инструкциите на ЕУ, Бугарија мора да се погрижи дел од енергијата генерирана од ветарот, соларните и други зелени извори да достигне 16 отсто од бруто финалната потрошувачка на енергија на земјата до 2020 година. 
Техничкиот потенцијал е доволен, инсистира земјата во својот Национален акционен план за обновлива енергија (НРЕАП), финализиран на крајот од јуни, 2010 година. 
„Апсолутно сигурно е дека Бугарија ќе ги исполни своите цели“, рече министерот за енергија Трајчо Трајков, додавајќи дека земјата работи на тоа да загарантира дека ова ќе се случи по прифатлива цена. 
Властите воведоа различни иницијативи, вклучително и преференцијални цели, приоритетна поврзаност на производителите на струја од РЕС со електричната мрежа и задолжително купување струја од ваквите извори, заради привлекување инвестиции во еколошката енергија. 
Според амандманите на законот за обновлива енергија на крајот од 2008 година, траењето на договорите со производителите на струја од геотермална и соларна енергија беше продолжено од 12 на 25 години. Траењето на договорите со производителите на струја од другите обновливи извори беше продолжено од 12 на 15 години.
Бројни странски претпријатија оттогаш побрзаа да изградат централи на ветар и соларна енергија во Бугарија. Додека владата изразува доверба, некои аналитичарите се помалку оптимистични. Тие велат дека еколошкиот капацитет на земјата е помал од потребното.
„Бугарија дефинитивно нема да ја исполни својата цел од 2011 година -- и ако не го зајакне својот ветров и соларен капацитет, ќе ја пропушти и својата цел за 2020 година“, рече за Ројтерс Момчил Меркулов од Здружението на производители на еколошка енергија.
Во меѓувреме, застарениот систем за електрична енергија на земјата претставува предизвик. Енергетските власти потврдуваат дека ако повеќе од 2.000 мегавати во новата соларна, ветрова и хидроенергија се инсталираат до 2020 година, електричната мрежа на земјата ќе падне, загрозувајќи го снабдувањето.
„Го охрабруваме растот на РЕС, но секторот треба да развие начин кој не создава еколошки проблеми и ризици“, рече заменик-министерката за животна средина, Еврокија Манева.
Според документот на НРЕАП, во 2010 година целокупниот дел на обновливите енергетски извори (РЕС) што се користи во греењето и ладењето, струјата и транспортот, изнесува 10 отсто од вкупната потрошувачка, скок од 9,2 отсто во 2005 година, која се користи како базна година.
Ова е предвидено да достигне 10,7 отсто оваа година, кога уделот на РЕС само во производството на струја се очекува да ја достигне целта од 11 отсто, одредена од ЕУ.
Податоците на ЕУ покажаа дека вкупно 120 мегавати од капацитетот на ветровата енергија беа инсталирани од 2007 до 2009 година, со што вкупната количина достигна 177 мегавати, што порасна до 336 мегавати во 2010 година, и се очекува да достигне 1.250 мегавати до 2020 година. 
Во меѓувреме, капацитетот на соларната енергија порасна од 1,4 мегавати во 2008 година на 15 мегавати во 2010 година. Претставниците на индустријата веруваат дека инсталираниот фотоволтажен капацитет, кој се користи за генерирање електрична енергија, како и за греење и ладење, може да достигне 100 мегавати оваа година. 
Според НРЕАП, соларниот капацитет во Бугарија треба да достигне 330 мегавати до 2020 година. 
Ветровата и соларната енергија имаат многу помал удел во производството на енергија од РЕС во Бугарија, во споредба со хидроенергијата и биомасата, кои сочинуваат околу 31, односно 36 отсто. 
Биомасата и геотермалната енергија се користат за генерирање струја, како и за греење и ладење. 
До 2008 година Бугарија веќе целосно го користеше својот постоен хидроелектричен потенцијал, додека само дел од нејзиниот потенцијал на цврста биомаса се користи, првенствено за греење на домаќинствата и во јавните згради, според НРЕАП.
