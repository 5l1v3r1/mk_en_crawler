08/11/2011
Мухамет Брајшори за Southeast European Times во Приштина -- 08.11.11
Зајакнувањето на соработката околу безбедносните прашања, вклучително и цивилните вонредни состојби, беше во фокусот на конференцијата што се одржа минатата недела во косовскиот град Пеќ. Министрите за одбрана од Албанија и Македонија присуствуваа на настанот во четвртокот (3-ти ноември), предводен од косовскиот министер на безбедносните сили, Агим Чеку. 
Исто така, присутни беа и високи официјални претставници од Хрватска, Црна Гора и Словенија и претставници на НАТО и Европската команда на САД. Ова беше прв состанок на вакво ниво организиран од Косово. 
Две држави -- Босна и Херцеговина и Србија -- не беа поканети поради нивното непризнавање на Косово како независна држава. 
„Овој век е век на интеграција и глобализација, што ни помага да се запознаеме меѓусебно подобро, да си помагаме, да ги разменуваме најдобрите практики и да најдеме поприфатливи решенија за воспоставување на мир и стабилност во светот“, рече косовската претседателка Атифете Јахјага во своето обраќање пред учесниците. 
„Заканите против нашата национална безбедност не се изолирани, [ниту] пак специфичните проблеми за нашите држави“, рече таа. „Предизвиците со кои се соочува регионот се закани од транснационална и глобална природа, кои не признаваат државни граници.“ 
Зајакнувањето на способноста на одговор на вонредни состојби претставува важно прашање за регионот, рече за SETimes професорот по безбедност Авдула Хасани.
„[Конференцијата] доаѓа веднаш откако почна да функционира српско-рускиот центар за одговор на вонредни состојби“, рече тој. „Не би гледал на оваа конференција како на директно дејство поради овој центар за вонредни состојби, но решавањето на овој важен аспект од цивилната безбедност во регионот е важно.“ 
Според воениот коментатор Фатмир Халили, настанот го зајакна регионалниот профил на Косово, иако учеството беше ограничено. 
„За жал, не беа присутни сите држави на министерско ниво како што беше најавено“, рече тој за SETimes. „Сепак, мислам дека имиџот на земјата може да се подобри со ваквите настани каде што Косово ја покажува својата подготвеност да преземе одговорност за регионалните и глобалните предизвици.“ 
Тој додаде дека Косово треба да притисне со напорите да стане дел од регионалната и меѓународната безбедносна рамка. 
„Постои политичка пречка на непризнавањето, што го отежнува пристапувањето во ПзМ или воопшто НАТО, но тоа ниту, пак, им наштетува на односите со НАТО“, рече Халили. Политичкиот коментарот Фатлум Садику, пак, рече дека конференцијата требала да вклучи повеќе држави од регионот.
„Не е јасно зошто организаторите не ги поканија државите како Турција, Бугарија или Унгарија, кога Словенија беше поканета. Овие земји, а особено Турција, имаат важна улога во регионалната безбедност и партнерствот со КБС“, рече Садику за SETimes. 
Косово, Македонија, Црна Гора и Албанија треба да одржуваат политички и одбранбени консултации во иднина, рече тој. 
„Раководството на овие држави се состанува на годишно ниво. Сега дојде време министрите за надворешни работи и за одбрана да се консултираат редовно, бидејќи овие држави се мали и територијални соседи, што ја прави соработката императив“, рече Садику.
Говорејќи на конференцијата, албанскиот министер за одбрана, Арбен Имами, рече дека Косово го поддржува регионот за неговите напори за интегрирање во регионалните и евроатланските структури. Тој го опиша состанокот како значајна пресвртница. 
„Имајќи ја предвид целата поддршка што Северноатланската алијанса последователно й ја дава на оваа нова држава во Европа ... сите ние се надеваме дека овој пат ќе биде многу покус“, рече тој. „Но, мораме да кажеме дека ова е чекор напред.“ 
