30/08/2011
Мухамет Брајшори за Southeast European Times во Приштина -- 30.08.11
За време на неговата посета, турскиот министер за надворешни работи, Ахмет Давутоглу, изрази силна поддршка за Косово, особено за неговиот суверенитет и територијален интегритет. 
„Не сакаме паралелни институции во Косово и сакаме Косово да има суверенитет низ целата своја територија. Тоа е природно право на Косово и во тој контекст ние ги оценуваме последните настани во Косово, и уште еднаш сакаме да ја искажеме нашата позиција на почитување на суверенитетот на Косово“, рече Давутоглу по состанокот со министерот за надворешни работи, Енвер Хоџај. 
Истакнувајќи го специјалниот однос меѓу двете нации, Хоџај го опиша Косово како најдобар пример на интеграција на турската заедница во регионот и ги идентификуваше многуте граѓани од Косово што живеат во Турција како мост меѓу двете земји. 
„Турција е земја која има посебна економска, регионална и светска улога, и Република Косово е многу привлечен пазар за турските инвестиции. Му благодарам на г-дин Давутоглу за улогата на Турција во поддршката на мирот во сите земји од регионот, овозможувајќи Србија да ја прифати политичката реалност, независноста на Косово и реалноста во Босна“, рече Хоџај.
За време на неговата посета Давутоглу се потруди да ги истакне заедничките културни, историски и верски врски, но го отфрли изразот „нео-отоманизам“. 
Тој го посети гробот на султанот Мурат во близина на Приштина и го отвори културниот центар Јунус Емре, за промовирање на турската култура. Истакнувајќи ги верските врски меѓу двете земји, Давутоглу ја посети џамијата на султан Мехмет Фатих во Приштина, каде што рече: „Дојдов во Приштина за време на светата вечер на Лајлат ал Ќадр [денот кога Куранот му беше откриен на пророкот Мухамед], бидејќи Косово е мојот втор дом“.
Давутоглу, исто така, ја посети турската заедница во Призрен и Мамуса во јужно Косово и потоа се упати за Митровица, Пеќ, Исток и Дреница, каде што се состана со семејството на првиот командант на Ослободителната војска на Косово (ОВК), Адем Јашари, и го посети неговиот гроб. 
Оценувајќи ја посетата на Давутоглу, Себ Битичи, извршен директор на Институтот за балканска политика (ИПОЛ), рече дека Турција е силен поддржувач на Косово на неговиот пат кон интеграцијата во ЕУ, што е под влијание на Турците кои живеат во Косово, и Албанците кои живеат во Турција.
„Односите Косово-Турција се многу добри сега. Во Косово има турско малцинство и во Турција има албанско малцинство. Многу турски претпријатија обезбедија договори во Косово и многу се заинтересирани да дојдат. Веројатно овие односи само ќе се зајакнуваат во иднина. Но, Косоварите се свесни дека истите се во контекст на подобрените односи на Турција со сите балкански соседи“, рече Битичи.
Според Агрон Деми, извршен директор на Институтот за напредни студии (ГАП), Турција ги унапредува своите односи со Косово и БиХ врз основа на принципите објаснати во книгата на Давутоглу „Стратешка длабочина“, каде што тој ја истакнува потребата Турција да изгради односи со земјите што биле дел од Отоманската империја.
Сепак, Битичи тврди дека надворешната политика што ја води Давутоглу претставува розов поглед на отоманското искуство на Балканот, што е спротивно на она во што луѓето од овие земји, вклучително и Косово, веруваат. 
„Луѓето во Косово се скептични во врска со нео-отоманската прегратка, која може да биде премногу задушувачка. Турција, се чини, се фокусира на културниот апсект на мека сила за да го зголеми своето влијание во Косово, и тоа може уште повеќе да го засили скептицизмот, со оглед на тоа што Турција го третира косовскиот ривал Србија за заеднички партнер, особено во одбранената соработка“, рече Битичи. 
„Односите треба да се засновани на взаемно разбирање на минатото, како и на взаемните интереси. Едностраниот поглед не помага во ова.“ 
