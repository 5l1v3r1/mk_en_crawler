23/01/2013
Х.К. Цанис за Southeast European Times во Атина -- 23.01.13
Неодамнешните откривања на гас, за кои медиумите нашироко известуваа, во источниот Медитеран, меѓу Израел и Кипар, заедно со желбата на Грција, која се соочува со недостиг на готовина, подобро да ги експлоатира природните извори, го ставија во центарот на вниманието прашањето на ексклузивните економски зони.
Во текот на изминатите неколку години Атина и Анкара презедоа чекори за поправање на некогаш тензичните односи, и покрај долго време вкоренетите спротивставени ставови во врска со поморските права во Егејското Море. Но, неодамнешните извештаи во грчките медиуми дека земјата се подготвува за еднострано обележување на зоните, носи потенцијал за конфликт.
Сепак, главниот турски претставник за надворешни работи, инсистира на тоа дека двете земји имаат „канали“ за разговори и справување со секаков спор.
Во основата на позицијата на Атина во врска со поморските права е историската Конвенција за правата на морето на ОН, или УНЦЛОС, чии членки се Грција и сите земји-членки на ЕУ, но Турција не е.
Конвенцијата, која е на сила од 1994 година, ги признава правата на земјите да ги прошират своите територијални води до 12 наутички милји (22 километри) и ексклузивна економска зона до 200 наутички милји (370 километри) од дефинираната крајбрежна основна линија. Досега ниту Турција, ниту Грција не прогласија економска зона и не ги проширија своите територијални води до цели 12 милји во Егејското Море.
Портпаролот на грчкото Министерство за надворешни работи, Григорис Делавекурас, повтори овој месец, за време на редовната прес-конференција, дека „политиката на Грција е обележување на сите поморски зони со сите свои соседи и ние го спроведуваме ова не само од очигледен економски интерес ... туку и бидејќи претставува одлучувачки чекор кон зајакнувањето на регионалната стабилност“.
За разлика од тоа, Селџук Унал, портпарол на турското Министерство за надворешни работи, изјави за SETimes дека најновата дебата во врска со демаркацијата создаде „непотребни очекувања“ кај грчката јавност во врска со ова прашање.
„Не се спротивставуваме сé додека Грција ги спроведува своите активности на експлоатација на нафта и гас на начин кој не ги повредува правата и бенефициите на Турција“, рече Унал, додавајќи „Со други зборови, нема пречки за грчките економски активности во однос на неспорните региони“.
Турскиот портпарол алудираше на повторуваните упатувања на ова прашања за време на неодамнешните грчки избори во 2012 година, со гласни барања од страна на десницата и левицата следната влада еднострано да ги обележи ваквите зони околу островската и полуостровската Грција.
Свесен за зголеменото внимание на прашањето на економската зона, турскиот министер за надворешни работи, Ахмет Давутоглу, изјави на собирот на турските дипломати во Измир претходно овој месец, дека ако Грција преземе еднострани чекори во таа насока и ја игнорира турската национална позиција, тогаш Турција нема да се двоуми да одговори.
„Но, јас очекувам дека нема да има потреба за такво дејство“, рече Давутоглу. „Веќе имаме функционален механизам со Грција преку други канали.“
Унал, исто така, истакна дека во очекување на состаноците на високо ниво меѓу водачите на двете земји за неколку месеци, Турција претпочита да го реши прашањето низ преговори.
„Сакаме да ја зачуваме позитивната агенда што постои во грчко-турските односи токму во период кога двете страни се во постојан дијалог и меѓусебни посети“, рече Унал.
Освен мешавината од политички, економски интереси и честопати острата понова историја, тука се и 320 анекс членови и сложената правна рамка во меѓународното поморско право, збир текстови што не можат лесно да се сумираат во кусите извештаи за медиумите.
„Во моментов постојат два различни концепти, ексклузивната економска зона е нов концепт; континенталниот гребен е стар концепт. ЕЕЗ е супериорен концепт во однос на континенталниот гребен, бидејќи вториот ги вклучува само минералите во потпочвата и морското дно, ЕЕЗ го вклучува и правото на риболов, животната средина и енергијата од морето и над брановите“, рече заSETimesТеодор Кариотис, професор по економија кој пишува за егејскиот спор.
Анкара инсистира на билатерални преговори, додека Атина сака прашањето да се реши во Меѓународниот суд на правдата. 
За Кариотис, длабоката аверзија на Анкара кон УНЦЛОС лежи директно во членот 121 од конвенцијата, конкретно став Б, кој им дава целосни права на економска зона на главното копно и островите. 
Долгогодишната позиција на Турција во врска со ова прашање е дека спроведувањето на одредбите од конвенцијата е „сложено“ кога станува збор за Егејот, поради неговите специфични географски особини.
Аргументите што Анкара ги користи со децении се дека Егејот, со своите 2.400 острови, претставува „полузатворено море“ и дека постојат „посебни околности“, кои не се вклучени во УНЦЛОС.
Несомнено, една од главните пречки за какви било понатамошни идни преговори меѓу Атина и Анкара ќе биде малиот остров Кастелоризо, кој се наоѓа на 570 километри југоисточно од Атина, но е само 12 километри оддалечен од малиот турски крајбрежен град Кас.
„Ако областа на Кастелоризо добие ,целосен ефект’ во текот на обележувањето, тогаш Грција ќе има поморска граница со Кипар; ако Кастелоризо добие ,делумен ефект’ тогаш Турција ќе има поморска граница со Египет, а Грција нема да добие граница со Кипар“, рече Кариотис.
Во однос на Кастелоризо, Харитини Дипла, швајцарска професорка по меѓународнио право и специјалист за поморско право и статус на островите, рече дека секој меѓународен суд би ја зел предвид географската позиција на Кастелоризо и неговите околни островчиња.
Судот особено ќе го разгледа „ефектот што истиот го има на основната линија ... областа од поморската зона на која има право, во однос на областа на самиот остров“, рече таа.
„Се разбира, Кастелоризо е населен и има право на поморски зони, но можеби тие [меѓународните судии] ќе му дадат намалено влијание во средишната основна линија. Никој не знае колку тоа зависи, се разбира, од аргументите на двете земји и од мислењето на судиите“, рече таа, истакнувајќи ја сложеноста на прашањето. 
 Дописникот на SETimes Менексе Токјај во Истанбул даде свој придонес за овој напис.  
