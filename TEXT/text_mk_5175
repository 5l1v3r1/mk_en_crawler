04/01/2010
Од Пол Чикои за Southeast European Times во Букурешт -- 04/01/10
Во рамките на напорите против пиратството во Романија, судовите почнаа судски да ги гонат лицата што нелегално преземаат од Интернет музика и филмови.
Минатото лето, член на мрежата за преземање дигитални фајлови ДЦ++ мораше да плати казна од 3.000 евра граѓанска штета за нелегално преземање фајлови. Романското здружение на музичката индустрија (АИМР) објави дека обвинетиот ќе плати за 296 пиратски музички производи.
Следеше серија истраги. Минатиот јули инспекторите на АИМР ѝ помогнаа на полицијата во претресот на становите на двајца осомничени во Букурешт, кои ставале музички фајлови и филмови онлајн и, наводно, креирале и пиратирале дискови. Во Брашов, 20-годишен студент се испитува по основа на обвиненијата за кршење на авторските права, додека округот Бузау го суди својот прв случај за дигитално пиратство против интернет провајдер. 
Претходно, ваквите прекршители добиваа само укор, и плаќаа само административни казни.
Вработената во Канцеларијата за врски со јавноста на АИМР Алина Овесеа за SETimes изјави дека во текот на првата половина од 2009 година здружението било граѓанска страна во околу 123 криминални случаи на физичко пиратство, како што е нелегално производство цедеа и дивидиа и дигитално пиратство, со вкупна штета од 300.000 евра. 
АИМР сега работи на проект за канализирање на корисниците на веб-страници каде што тие можат да преземаат музика легално и да избегнат судско гонење. 
Овесеа рече дека АИМР ќе објави брошура, во која ќе бидат наведени бесплатните и страниците со плаќање, на кои корисниците може да преземаат музика. Исто така, Романија ќе се обиде да усвои систем каде што корисниците на мрежи се предупредуваат за нелегалното преземање од Интернет.
„Луѓето почнаа да реагираат откако ги презедовме мерките. Забележавме дека дел од корисниците ги повлекоа фајловите од ваквите мрежи, загрижени дека е можно да бидат следната цел. Значи, постои чувство на очигледна свест меѓу нив“, рече Овесеа. 
АИМР ќе продолжи да ги следи мрежите на дистрибуција на фајлови и распореди инспектори на терен да ги надгледуваат пазарите, уличната продажба и специјализираните продавници, во потрага по пиратски материјали. 
Покрај ова, АИМР и романскиот Завод за интелектуална сопственост планираат да склучат договор кој ќе го регулира ширењето на музика и филмови заштитени со авторски права. Исто така, предвиден е кодекс на однесување и веб-страниците што се придржуваат на истиот ќе добијат печат на одобрување.
Сепак, додека не бидат воспоставени овие мерки, АИМР почна да ги посетува средните училишта во Букурешт, за да ги предупреди студентите против пиратството. 
Борбата нема да биде добиена преку ноќ, но со воспоставувањето на новите регулативи, во погон се пуштени средствата кои ќе му нанесат сериозен удар на пиратството во Романија. 
