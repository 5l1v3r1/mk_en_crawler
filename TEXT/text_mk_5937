09/12/2010
Од Линда Карадаку за Southeast European Times во Приштина -- 09/12/10
Изборите од недела (12-ти декември) во Косово ќе имаат силен мониторинг од ЕУ, како и од неколку други меѓународни и локални организации, за да се осигури дека гласањето ги исполнува меѓународните стандарди.
Во вторник, специјалниот претставник на ЕУ, Питер Фејт, го најави т.н. косовски Изборен мониторинг 2010, кој ќе ги поддржи парламентарните избори. 
„ЕУ вложи значителни напори да ги донесе дипломатските набљудувачи од земјите-членки и од другите земји и да охрабри избори што генерално ги исполнуваат меѓународните стандарди во Косово“, рече Фејт.
Според планот, „повеќе од 120 тимови на Изборниот мониторинг ќе ја следат секоја фаза од изборниот процес во избирачките места низ цело Косово“, рече тој. 
Тимовите ќе вклучуваат членови на Канцеларијата на меѓународниот цивилен претставник и Канцеларијата на специјалниот претставник на ЕУ, членови на дипломатските мисии во Косово, дипломати од другите земји-членки на ЕУ и дипломати од западнобалканскиот регион. 
Фејт рече дека планот за распоредувањето „ќе загарантира покривање низ цело Косово и известување до централната оперативна соба во текот на целиот ден“. 
„Ние сакаме да видиме дека овие избори ги исполнуваат највисоките меѓународни стандарди. Секој има улога во ова: политичките партии со своето однесување, со почитувањето на Кодексот на однесување што го потпишаа, а граѓаните со своето учество“, рече Фејт, изразувајќи пофалби за работата на локалните изборни агенции, како и Централната изборна комисија (ЦИК). 
Мрежата од невладини организации Демократијата во акција ја следи предизборната кампања, гласањето и предизборните трошења. 
„5.000 набљудувачи ќе бидат ангажирани [на Денот на изборите] да го следат гласањето и процесот на пребројување“, рече членот на организацијата, Дритон Селманај, за SETimes, додавајќи дека, исто така, ќе има мобилни тимови да понудат поддршка. 
Кампањата досега беше во голема мера тивка и демократска, рече Селимај, и покрај некои, како што рече, „изолирани инциденти“.
ПДК и ЛДК разменија обвинувања за несоодветно однесување. ПДК, на пример, обвинува дека „одредени структури“ блиски до нејзиниот ривал, го попречиле партискиот состанок во една населба во Приштина.
Демократијата во акција, исто така, забележа прекршувања на Кодексот на однесување. Истата вели дека државни службеници се забележани како ставаат пропагандни материјални во јавни згради, а одреден изборен материјал е вандализиран.
Децата се користат недозволено за кампања, а изборната комисија не претстави календар на активностите, вели организацијата. 
Во еден случај, партијата Нов дух (ФЕР) победи против ПДК, откако нејзини постери во областа Малишева беа покриени со материјал на ПДК. Изборната комисија за приговори и претставки (ПЗАП) донесе одлука за приговорот на ФЕР од вторникот и одреди парична казна од 3.200 евра против ПДК.
ФЕР е решена да не дозволи никакви кршења да поминат без да бидат казнети, не пред, ниту по избирите ... а особено кршења што директно влијаат на промена на резултатот на изборите“, рече Шпенд Ахмети од ФЕР. 
Според анкетите, ПДК е во водство со 30,2 отсто од гласовите. ЛДК заостанува со 28,1 отсто. Најпосакувани водачи се Иса Мустафа од ЛДК, по што следи Хашим Тачи од ПДК и Албин Курти од Ветевендосје. 
