07/06/2011
(Еуопсервер - 07/06/11; Европа, унгарскот претседателство на ЕУ, ДПА, Вол стрит џрнал, Daily.tportal.hr, Ројтерс - 06/06/11; Eурактив - 03/06/11)
Поглавјето за рибарството во хрватските разговори за пристапување со ЕУ условно беше затворено за време на состанокот во Брисел во понеделникот (6-ти јуни), со што оваа балканска земја дојде еден чекор поблизу до успешно завршување на своите преговори за членство со Унијата. 
„Рибарството е суштинското поглавје во преговорите за пристапување и е многу значајно бидејќи Унијата има ексклузивна надлежност во областа во зачувувањето на поморските биолошки ресурси според заедничката рибарска политика, како и за склучувањето меѓународни договори во таа област“, вели ЕУ во изјавата. 
Амбасадорот Питер Ѓоркос, унгарски постојан претставник во Брисел, кој претседаваше со состанокот во понеделникот, го опиша договорот постигнат за време на 15-месечните разговори за поглавјето на рибарството како „совршено избалансиран“. 
Меѓу другото, истиот ќе й овозможи на Хрватска привремено да ја задржи својата традиционална рибарска технологија во некои области, давајќи й време да ги заврши подготовките во согласност со релевантните стандарди на ЕУ, според изјавата на унгарското претседателство на блокот од 27 држави. 
Сепак, ЕУ истакна дека ќе го следи исполнувањето од страна на Хрватска на обврските што ги презеде за време на разговорите за поглавјето на рибарството. Унијата, исто така, ја повика оваа балканска земја „да продолжи со целосно почитување на својата обврска да не применува ниту еден аспект од Хрватската зона на еколошка и рибарска заштита, за членките на ЕУ додека не се најде заеднички договор во духот на ЕУ“.
Главниот преговарач на Хрватска, Владимир Дробњак, рече дека Загреб беше задоволен од договорот постигнат со Брисел во таа област на политиката. 
„Мислам дека сите наши суштински интереси во Јадранското Море, интересите на хрватскиот рибарски сектор и рибарите, се целосно заштитени“, рече тој, додавајќи дека крајот на преговорите за членство со Унијата е сега на видик.
„Ние сме сега многу близу до рибарската линија“, рече Дробњак по состанокот во понеделникот. „Сигурен сум дека ова не е последно поглавје што го затвораме овој месец.“ 
Отпочнати во октомври 2005 година, хрватските разговори со ЕУ беа разделени во 35 области на политиката, или поглавја. Земјата сега мора да затвори само четири од нив пред да ги заврши своите преговори со Брисел. Тие ги вклучуваат преговорите за политиката на конкуренцијата, судството и основните права, и финансиските и буџетските одредби, како и едно за „другите прашања“ кои обично автоматски се отвораат и затвораат на крајот од разговорите. 
Унгарија, која го донесе овој заклучок за разговорите на Хрватска во врска со приоритетите на нејзиното шестмесечно претседавање со ЕУ, кое завршува на 30-ти јуни, во понеделникот објави дека Европската комисија (ЕК) треба да објави своја проценка за преостанатите четири поглавја за неколку дена. 
„Ако оваа оценка биде позитивна, унгарското претседателство ќе стори сé за да ги затвори преговорите пред крајот на мандатот на претседателството“, рече Ѓоркос. 
Освен поглавјето за „другите прашања“, другите три се сметаат за едни од најтешките во разговорите, особено оние за политиката на конкуренцијата и за судството и основните права. 
Во врска со поглавјето за конкуренцијата„приватизавијата на државните бродски фабрики мора да се усогласи со регулативите на ЕУ за државната помош“, објави Унијата. Во областа на судството, остварувања „мора да се покажат преку неколку услови за мерење на остварувањето“, додава истата. 
Според Еуопсервер, условното затворање на последните поглавја во разговорите на Загреб, најверојатно ќе биде објавено за време на меѓувладината конференција во белгискиот главен град или во Луксембург на 21-ви јуни, пред отворањето на дводневниот самит на ЕУ на 23-ти јуни.
За време на тој состанок во Брисел, водачите на 27-те членки можат да ја одредат средината на 2013 година како условен датум за влезот на Хрватска во блокот. 
