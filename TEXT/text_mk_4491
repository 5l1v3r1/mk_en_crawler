23/03/2009
Од Зоран Николовски за Southeast European Times во Скопје -- 23/03/09
Mакедонците најверојатно ги избраа Ѓорге Иванов од владејачката ВМРО-ДПМНЕ и Љубомир Фрчковски од опозициската СДСМ да продолжат во вториот круг од претседателските избори на 5-ти април, според неофицијалните резултати. Од 94 отсто пребројани гласови, Иванов освои 35,1 отсто од гласовите, додека Фрчковски има 20,3 отсто од гласовите. Македонската изборна комисија објави дека одѕивот на гласачите изнесувал 53,90 отсто. 
На локалните избори, ВМРО-ДПМНЕ победи во првиот круг во 23 општини и води во други 16 општини. СДСМ освои четири градоначалнички места и води во 14 општини. ДУИ, партијата на етничките Албанци во владејачката коалиција, прогласи победа во неколку градови во западна Македонија.
Александар Новаковски, претседател на македонската изборна комисија, рече дека изборите се одржале во мирна, демократска и фер атмосфера. 
Набљудувачите постојано ги карактеризираа како клучни за кандидатурата на Македонија за пристапување во ЕУ. Специјалниот претставник на ЕУ, Ерван Фуере, рече дека евентуалните нерегуларности, по насилството на парламентарните избори во јуни 2008 година, би можеле да доведат до тоа Македонија да го пропушти „својот воз за ЕУ“. 
ВМРО-ДПМНЕ, ДУИ, Нова демократија и повеќето помали партии ја делат оценката на Новаковски. Опозициската СДСМ го поздрави отсуството на насилство и заплашување, но рече дека тоа „не мора“ да значи дека изборите биле „сосема фер“. Партијата ја истакна важноста на одржувањето мирен втор изборен круг. Мендух Тачи, водачот на ДПА, се пожали на „огромниот политички притисок на избирачките места“. 
ВМРО-ДПМНЕ рече дека ова се најдобро организираните избори во Македонија откако државата прогласи независност во 1990 година. Партијата ги нарече гаранција за интеграцијата на Македонија во НАТО и ЕУ и нејзиниот демократски развој.
Невладината организација Мост распореди 3.750 набљудувачи во поголем дел од 2.976 избирачки места. Истата објави проблеми во само осум.
Временските услови, пак, влијаеја на изборите во некои области. Поради снежната виулица во петокот и саботата останаа затворени 103 избирачки места кои се наоѓаат високо на планините низ цела Македонија, оневозможувајќи им на 12.000 гласачи да гласаат (помалку од 1 отсто). Овие избирачки места ќе бидат отворени за време на вториот круг.
