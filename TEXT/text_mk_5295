31/05/2010
Од Линда Карадаку и Игор Јовановиќ за Southeast European Times во Приштина и Белград -- 31/05/10
Косовските Срби во неделата (30-ти мај) се упатија на гласање на неовластените локални избори организирани од српските власти во северно Косово. Гласањето помина во знакот на тензиите меѓу косовските Срби и косовските Албанци. 
Специјален оддел на косовската полиција употреби солзавец на мостот на поделениот град Митровица за да ги спречи страните да се судрат, а војниците на КФОР беа распоредени на средината од мостот за да го спречат насилството меѓу двете страни. 
Воените ветерани на поранешната Ослободителна војска на Косово и членовите на движењето Ветевендосје се собраа да го покажат своето незадоволство од изборите. Групите фрлаа камења едни кон други, а локалните медиуми објавија дека некои новинари биле нападнати од српските демонстранти. Исто така, имаше известување за престрелки во српскиот северен дел.
Персоналот на КФОР ја спречи ескалацијата на конфликтот блокирајќи го мостот со тенкови и фрлајќи солзавец, кој набргу ги растури толпите демонстранти на двете страни.
Албанците во јужниот дел од градот инсистираа на тоа дека на Србија не треба да й се дозволи да организира избори во Косово, додека Србите во северниот дел се обидоа да докажат, преку демонстрациите, дека северниот дел нема никогаш да биде дел од косовските институции. Претседателот на Здружението на воените ветерани, Мухарем Џемајили, кој го организираше митингот, се обиде да ги натера демонстрантите да застанат на главниот мост. Но, ситуацијата ескалираше уште повеќе, при што Србите на другата страна извикуваа „Србија, Србија“. 
„Важно е дека не дојде до точка на физички контакт меѓу двете групи. Имаше високо ниво на тензија, но ситуацијата беше ставена под контрола“, рече Бесим Хоти, портпарол на косовската полиција во северниот дел, за весникот „Коха Диторе“.
Меѓународната заедница и косовските власти соопштија дека нема да признаат никакви избори на српската влада во Митровица. 
Повеќе од 20.000 Срби имаат право на глас и одѕивот изнесуваше околу 28 отсто. Белградската влада, која не ја признава независноста на Косово, тврди дека според Резолуцијата 1244 на Советот за безбедност на ОН, таа има право да организира локални избори во Косово. 
Опозициските партии во српскиот парламент -- десничарската српска напредна партија, предводена од Томислав Николиќ, и Демократската партија на Србија на Воислав Коштуница -- го освоија поголемиот дел од гласовите во северна Митровица. Двете партии добија повеќе од 17 отсто од гласовите, но не се знае дали ќе можат да формираат локална влада.
Демократската партија (ДС) на српскиот претседател Борис Тадиќ беше трета, со 16 отсто од гласовите. Според неофицијалните резултати, пет други партии кои се во коалиција со демократите, исто така, освоија места во локалното собрание.
Проект-директорот на „Косово компромис“, Александар Митиќ изјави за SETimes дека без оглед на тоа кој ќе ја формира новата влада во северна Митровица, не треба да се очекуваат никакви промени на ставот кон приштинските власти.
„Силниот отпор на секаков вид интегрирање на северно Косово во косовските управни тела дефинитивно ќе продолжи. Не треба да се очекува ниту потесна соработка со ЕУЛЕКС. Разликите ќе бидат минимални и првенствено ќе се рефлектираат во ставот на локалното српско население кон белградските власти“, рече Митиќ. 
Српскиот министер за Косово и Метохија, Горан Богдановиќ, висок претставник на ДС, исто така, изрази задоволство од изборите. 
„Сега доаѓа на ред напорната работа на формирање на општинските тела“, изјави Богдановиќ за локалните медиуми. Тој ги повика сите партии да бидат одговорни кон сите граѓани на Митровица, за да може да се формира новата локална влада „во конструктивна атмосфера што е можно поскоро“.
