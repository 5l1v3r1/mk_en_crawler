21/01/2012
Бојана Миловановиќ за Southeast European Times во Белград -- 21.01.12
Поддршката за пристапувањето на Србија во ЕУ се наоѓа на најниско ниво од 2002 година, според неодамнешната анкета што ја спроведе владината Канцеларија за европска интеграција (ЕИО) во декември.
Во 2011 година, поддршката за пристапувањето во ЕУ падна за 6 отсто, покажа анкетата, додека 28 отсто од Србите се против членството, а 18 отсто велат дека ќе се воздржат од гласање. 
Раководителката на ЕИО, Милица Делевиќ, го истакна фактот дека анкетата е спроведена откако Европскиот совет одлучи да не й додели на Србија кандидатски статус на почетокот од декември.
„Анкетата го покажува рационално-емотивниот сооднос меѓу граѓаните. Истата го илустрира начинот на кој во јавноста се дебатира за ЕУ и открива тенденција на размислување во стилот на „кисело грозје“. Ако не добиеме нешто, тогаш тоа секако не било важно“, рече Делевиќ.
Додека поддршката за пристапувањето во ЕУ го достигнала својот врв во декември 2003 година, истата опаѓа од 2010 година, според анкетите на ЕИО. 
„ЕУ не нé сака во овој момент и тоа е прилично јасно. Ни треба организирано општество, борба против корупцијата, како и закони кои се спроведуваат и ги штитат граѓаните. Мораме да го воведиме сето тоа во системот за наше добро, за да ни биде нам подобро, а не бидејќи некој не принудува да го сториме тоа“, рече за SETimes компјутерскиот програмер од Белград, Милован Петровиќ (31).
Властите, претставниците на опозицијата и невладините организации рекоа дека причините за намалувањето се движат од косовското прашање па сé до тешката економска ситуација во ЕУ, вклучително и јавните сомнежи во врска со преживувањето на Унијата. 
„Секогаш кога ќе се спомене Косово и неговата поврзаност со понатамошниот напредок во европската интеграција на [Србија], тоа предизвикува негативни реакции меѓу српските граѓани“, рече за SETimes претставничката на Европското движење во Србија, Маја Бобиќ.
Кризата во Еврозоната ги зголеми двоумењата на граѓаните дали европскиот проект ќе преживее, тврди Бобиќ, но „не е сé толку мрачно, со оглед на тоа што сé поголем број граѓани ги поддржуваат реформите и веруваат дека истите мора да се спроведат без оглед на членството во ЕУ“.
„Граѓаните имаат големи очекувања бидејќи владата претходно објави дека кандидатскиот статус е сигурна работа“, додаде Бобиќ. 
„Незадоволството е разбирливо, со оглед на тоа што актуелната влада не успеа да ги исполни критериумите за кандидатскиот статус. Граѓаните се уморни и разочарани по 12-годишното владеење на Демократската партија на претседателот Борис Тадиќ и нејзиното неисполнување на ветувањата“, рече претставникот на опозициската Српска напредна партија, Марко Ѓуриќ.
Ѓуриќ образложи дека важноста на европската интеграција не му е соодветно објаснета на населението и дека властите се неодговорни во однос на целиот процес на пристапување.
Анкетата на ЕИО го потврдува ставот на испитаниците дека пристапувањето на Србија во ЕУ е во голема мера попречено поради константното условување и уценување, како и некомпетентноста на српското раководство.
Сепак, 41 отсто од испитаниците рекле дека веруваат оти пристапувањето во ЕУ значи подобар живот -- особено за младите -- како и нови работни места. Други 35 отсто го идентификувале членството со правото на патување во ЕУ.
Новина е зголемениот број на оние кои го гледаат пристапувањето на ЕУ од аспект на заштитата на индивидуалните граѓански права - од 16 отсто минатиот јуни до 22 отсто во декември.
Меѓу оние што се противат на пристапувањето на Србија во ЕУ, 23 отсто рекле дека главната причина поради која ќе гласаат против е нивното верување дека ЕУ нема да й донесе ништо добро на Србија, како и дека владата ќе има повеќе корист од нив, според анкетата.
Анкетата, исто така, покажа дека сé помал број граѓани се подготвени да ги променат работните и животните навики за пристапувањето во ЕУ, бидејќи тие сметаат дека истата се затвора себеси поради растечките економски проблеми.
