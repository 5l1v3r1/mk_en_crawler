04/03/2009
БРИСЕЛ, Белгија -- Комесарот за проширување на ЕУ, Оли Рен, во вторникот (3-ти март) рече дека Европската комисија (ЕК) очекува од Словенија и Хрватска да одговорат на нејзиниот предлог за посредување во пограничниот спор помеѓу двете држави. За време на тркалезната маса во Брисел околу пристапот на Хрватска во ЕУ, Рен рече дека ЕК очекува двете држави да го поддржат овој потег без да наметнуваат некои „невозможни услови кои практично ќе значат отфрлање на иницијативата“. Досега Комисијата се воздржуваше од интервенција во спорот, велејќи дека тоа е чисто билатерално прашање. Сепак, словенечката влада продолжи да го блокира отворањето на новите поглавја од аквисот во разговорите за пристапување на Хрватска во ЕУ, што очигледно ја промени позицијата на ЕК. Словенечката и хрватската влада го поздравија предлогот на ЕУ во принцип, но не покажаа посериозен интерес. (Б92, ЕУ Опсервер, АФП, Дневник, Јавно, Националн, Вечерњи лист - 03/03/09)
