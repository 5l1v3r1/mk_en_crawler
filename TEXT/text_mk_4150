30/10/2008
(Вол стрит џрнал, Wall-Street.ro - 30/10/08; Ројтерс, Блумберг, АП, АФП, УСА Тудеј, Стратфор, Медиапул, Софија ечо, ММФ - 29/10/08)
Бугарија, Романија и Балтичките земји би можеле да бидат следни што ќе бараат заштита од последиците на светските финансиски превирања, рекоа аналитичарите во средата (29-ти октомври), кога големите институции го потврдија големиот пакет за спас за Унгарија.
ММФ, ЕУ и Светската банка велат дека ќе стават на располагање вкупно 20 милијарди евра со цел да й помогнат на економијата на Унгарија кое е во криза, да излезе од истата. ММФ ќе обезбеди 12,5 милијарди евра со стенд-бај аранжманот од 17 месеци, додека ЕУ и Светската банка ќе учествуваат со 6,5 милијарди евра, односно една милијарда евра. 
Управниот директор на ММФ Доминик Штраус-Кан, рече дека договорот „е направен со цел да ја врати довербата на инвеститорите“ и да го ублажи стресот што унгарските финансиски пазари го доживеаја во последниве недели. 
Реалиот раст на БДП на Унгарија се намали од 3,9 отсто во 2006 година на 1,3 отсто во 2007 година. Оптоварени со голем буџетски дефицит и растечка задолженост, унгарските берзи беа помеѓу најтешко погодените од светската криза.
Со програмата за помош Унгарија мора да спроведе серија мерки со цел подобрување на фискалната одржливост на земјата и зајакнување на финансискиот сектор.
Нејзиниот пакет за спас е најголем објавен откако кризата започна да се шири низ целиот свет. 
И покрај силните нивоа на економски раст во последниве години Бугарија, Естонија, Латвија и Романија се „на работ“ и би можеле да бидат следните на кои ќе им треба помош од ММФ, рекоа аналитичарите во средата.
„Сметам дека е само прашање на време кога ММФ ќе биде повикан таму“, рече економистот за капиталната економија на Европа, Блискиот Исток и Африка, Нил Шеринг.
Во Бугарија банките ги ограничуваат хипотекарните кредити во последниве недели, стравувајќи од можна депресијација на левот. Аналитичарите сметаат дека сегашниот дефицит на земјата е опасно висок. 
Претходно оваа недела агенцијата за кредитен рентинг „Стандард енд пур“ го намали рејтингот за задолженост на Романија на „отпад“, но властите во Букурешт рекоа дека не гледаат потреба да побараат помош од ММФ во оваа фаза. 
„Ние сé уште разговараме со [ММФ] околу оценките“, рече Кристијан Попа, заменик-гувернерот на централната банка на земјата.
