19/11/2007
ЕДРЕНЕ, Грција -- Премиерот Костас Караманлис и неговиот турски колега, Реџеп Тајип Ердоган, во неделата (18-ти ноември) го открија нафтоводот што ќе го пренесува првиот неруски дотур на природен гас за Европа. Церемонијата се одржа на мостот на реката Еврос, што ги дели Грција и Турција. Проектот за нафтоводот долг 285 километри, познат како Проект за гасниот прстен на Југоисточна Европа, ќе го поврзува терминалот Карачабеј во Турција со градот Комотини во Грција. За изградбата, која чинеше 300 милиони евра, проектот доби финансиска и политичка помош од ЕУ. Новиот нафтовод се очекува да ја намали доминацијата на Русија над европскиот енергетски дотур. Истиот ќе пренесува азербејџански природен гас до земјите на ЕУ, што ќе биде прв дотур на гас од Каспискиот регион, кој ја заобиколува Русија и Средниот Исток. Истиот се очекува да донесе развој во големи области од Грција и Турција, кои се историски ривали.
По разговорите на церемонијата за нафтоводот, Караманлис објави дека ќе отпатува за Турција следната година -- прва државна посета на еден грчки премиер во последниве 50 години. Посетата првично закажана за 2005 година, беше откажана поради тензиите помеѓу Турција и ЕУ. (Заман, Сабах, Нафтемпорики, Хуријет, Катимерини, Њујорк тајмс, Фајненшал тајмс, АФП, ДВ - 19/11/07; Вечер, АНА-МПА, ЕРТ, ИТАР-ТАСС, Ројтерс, АП, СНН Турк, Милијет, АФП, Алџезеира, ДПА - 18/11/07)
