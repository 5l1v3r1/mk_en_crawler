24/08/2011
Чејс Винтер за Southeast European Times -- 24.08.11
Во обид да ја покаже водечката улога на Турција во Либија, министерот за надворешни работи Ахмет Давутоглу, пристигна во Бенгази во вторникот (23-ти август) за да се сретне со лидерите на Националниот Транзициски Совет (НТС), со што стана првиот министер за надворешни работи кој ја посетил Либија откако бунтовниците влегоа во Триполи. 
Давутоглу вети континуирана поддршка на НАТО сé додека не се воспостави безбедност, нагласувајќи ја потребата за слободна, демократска, безбедна, стабилна и обединета Либија. Тој, исто така, вети финансиска и материјална поддршка и рече дека проблемите ќе бидат разгледани на средбата на политичките лидери на Либиската Контакт Група во четврток во Истанбул. 
„Токму поради ова турската надворешна политика е толку умна“, вели Џошуа Вокер, трансатлантски соработник на германскиот Маршалов фонд. „Тој зборува во име на меѓународната заедница и има политичка корист од тоа што е првиот лидер кој ќе биде опфатен не само од турските медиуми, туку и пошироко, и понатаму ќе го проширува влијанието во Либија“.
Кога востанието против полковникот Моамер Гадафи започна во февруари, Турција ладнокрвно гледаше на санкциите и интервенцијата на НАТО. Турција беше обвинета за „менување на мислењето“, по една двосмислена политика која не беше во можност да ги избалансира интересите и идеологијата. 
Двоумењето на Турција да се сврти против Гадафи беше во голема мера поттикнато од економските интереси, концентрирани на склучување на голем број договори и градежништвото. Речиси 25.000 турски граѓани беа вработени во Либија и претпријатијата кои склучуваа договори влегоа во проекти вредни над 20 милијарди американски долари. 
Сепак, во мај, Турција го повика Гадафи да се повлече и ги призна бунтовничкиот НТС во почетокот на јули. Оттогаш има проактивна улога во поддршката на бунтовниците. 
Во јули Турција беше домаќин на четвртата средба на Либиската Контакт Група во Истанбул и во текот на изминатите неколку недели ги снабдува бунтовниците со големи количества на гориво и пари.
Со признавањето на бунтовниците Турција се усогласи со меѓународната заедница и предвиде дека на крајот ќе победат бунтовниците. Со оглед на нејзините пријателски односи со НТС, Турција сега се стави во позиција да има голема економска и политичка улога во Либија. 
„Турција ќе продолжи да ја ангажира Либија економски како што го правеше тоа пред арапската пролет, но сега, бидејќи Либија е подложена на политичка транзиција, Турција, исто така, ќе ги промовира своите демократски квалификации за понатамошно ангажирање на регионот“, вели Дафне Меккурди, висок научен соработник во проектот за Демократија на Блискиот Исток (ПОМЕД). 
„На многу начини Турција е еден од најважните сојузници на бунтовниците сега, бидејќи Анкара ја има способноста да донесе регионална моќ и поддршка за нив. Со оглед на нејзиното членство во НАТО и претседавањето со ОИК, таа навистина може да го премости Истокот и Западот за бунтовниците кои бараат меѓународна поддршка за обединета Либија“, забележува Вокер.
Она што изгледа како неминовен пад на Гадафи, исто така, повлече паралели со бруталните мерки во Сирија, каде Турција ја повика власта да започне реформи и да го запре насилството врз демонстрантите. 
„Тоа што се случува во Либија е лекција за лидерите во регионот. Тоа покажува дека лидерите кои не го слушаат својот народ не можат да останат на власт“, предупреди Давутоглу во понеделникот.
Сириските ветувања за реформи во услови на континуирани остри мерки не се веродостојни за Турција, а Давутоглу отиде дотаму што рече дека не постои ништо повеќе за да се разговара со Асад околу тоа -- иако Турција се откажа да ги прекине односите или да го повика Асад да се повлече.
Сепак, либиското искуство покажа дека Турција може да го промени својот став многу брзо - нешто што режимот на Асад можеби почнува да го препознава. 
„Ако некој во Сирија помисли дека „братската љубов“ помеѓу Асад и [премиерот] Ердоган ќе го одржи овој однос, тие крајно грешат. Турција веќе направи реторичко свртување кон Сирија како што го направи тоа кон Либија, прашање е кога ќе има конкретна акција, или индивидуално или во договор со меѓународната заедница, со Турција како водач“, вели Вокер.
