16/08/2007
Од Денис Џидиќ за Southeast European Times во Сараево – 16/08/07
Дваесет и четири млади активисти, претставници на осум европски градови, се собраа во Сараево во јули, на првиот младински состанок во рамките на Конференцијата на Сојузот на главните градови од Централна и Јужна Европа. Учесниците беа млади луѓе вклучени во невладини организации или во локалната власт во нивните заедници. Тие ги претставуваа Атина, Белград, Подгорица, Сараево, Скопје, Тирана, Виена и Загреб. 
Предраг Митровиќ, претседател на организациониот комитет, рече дека конференцијата беше толку успешна што „одлучивме да се состануваме често и ова го ставивме во декларацијата од конференцијата. Намерата ни е да направиме младински форум што ќе служи за оваа цел“.
„Досега постарите имаа многу што да кажат за тоа што им треба да младите, но сега со масовни конференции како овие можеме да добиеме информации директно од нив“, рече Милисав Поповиќ, советник на градоначалникот на Подгорица.
Конференцијата се случува во клучно време за младите во Босна и Херцеговина (БиХ). Неодамнешната студија на УНДП „Тивок глас“ покажа дека 63 отсто од граѓаните помлади од 30 години сакаат да ја напуштат земјата, додека повеќе од половина велат дека не се заинтересирани за прашањата на младинската политика.
Од вкупно 3.500 испитаници, 88 отсто ја процениле ситуацијата во БиХ како „лоша“ или „многу лоша“.
И покрај ваквите заклучоци, сараевскиот претставник на јулската конференција даде позитивна нота. „Сé што научивме овде, преку размена на нашите сопствени искуства, ќе ни помогне во нашите локални заедници“, рече Теа Сиповиќ. „Повеќето од нас се претставници на различни организации и знаењето што го носиме од овде ќе ни помогне многу во нашата работа во иднина.“
Во неговиот завршен коментар, Митровиќ рече дека се надева оти иницијативите како што е младинската конференција ќе помогнат во охрабрувањето на младите да бидат повеќе вклучени. „Овие млади луѓе веќе се одбележани како активни во нивните локални заедници и [беа] поканети тука“, истакна тој. „Сепак, ние ќе продолжиме да работиме заедно ... и ако продолжиме да сме активни, тогаш ќе го слушнете вистинскиот глас на младите луѓе во регионот.“ 
Одлуката за настанот ја донесе Сојузот на главните градови од Јужна и Источна Европа, на својата десетта годишна конференција минатата година. Младинскиот состанок беше спонзориран од Комисијата за младински прашања на БиХ и градот Сараево.
