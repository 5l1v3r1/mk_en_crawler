24/05/2007
Од Јонилда Кочи за Southeast European Times во Тирана – 24/05/07
За да стане главното албанско пристаниште Драч, едно од главните трговски точки, како и врата за регионот и пошироко, меѓународната заедница одобри скоро 40 милиони евра за реконструкција на пристаништето. 
Минатата недела министерот за финансии Ридван Боде и претставникот на ЕБРД во Тирана, Мурат Јилдиран, потпишаа договор за заем од 14 милиони евра. Заемот кој ќе трае 15 години, со тригодишен грејс период и ниска каматна стапка, е само дел од 40-те милиони евра инвестирани од страна на ЕУ, Европската инвестициона банка (ЕИБ) и албанската влада. 
Планот за пристаништето вклучува изградба на нов патнички терминал и подобрување на другата инфраструктура. Проектот има три главни компоненти -- нови инвестиции, реконструкција и генерален надзор на градежните работи. Неговото завршување се очекува во октомври 2010 година. 
„Со овој проект вкупното портфолио на ЕБРД изнесува 90 милиони евра за овој сектор во Албанија“, рече Јилдиран. Тој додаде дека ЕБРД се надева на зголемување на своето кредитно портфолио во земјата на 120 милиони евра до крајот на годинава. 
Министерот за транспорт Сокол Олдаши рече дека новиот проект има за цел зголемување на обемот на стоката и патниците што поминуваат преку Драч. Сега пристаништето процесуира 3 тони стока и 700.000 патници годишно. Од јануари до април трговскиот обем на пристаништето се зголеми за 14 отсто за период од една година.
Драч е, исто така, важен за туристичкиот сектор. Истиот се смета за порта на Албанија -- не само за пристигнување и заминување на бродовите што пренесуваат стока, туку и за патниците -- со оглед на тоа што секојдневно е поврзан со фериботи за италијанските пристаништа Бари и Бриндизи. 
Постојат пет вакви пристаништа отворени за меѓународен сообраќај: Драч, Валона, Саранда, Шенѓин и Химара -- со просечно околу 5 милиони тони стока годишно. Драч е најголем -- низ него поминува околу 90 отсто од меѓународната поморска трговска тонажа на земјата, и 65 отсто од вкупниот извоз и увоз на земјата. 
Како западен крај на Паневропскиот транспортен коридор осум, Драч има суштинска улога во економскиот развој на земјата и регионот на Западен Балкан, вели ЕИБ.
