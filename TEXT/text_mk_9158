17/03/2012
Линда Карадаку за Southeast European Times во Приштина -- 17.03.12 
Косовскиот ревидиран кривичен законик предвидува поостри казни за тероризам, корупција и финансиски кривични дела, во обид за реформа на судскиот систем во согласност со европските стандарди.
„Дефинициите во новиот законик поврзани со тероризмот се голема помош за спроведувањето на правото бидејќи тие исклучуваат каква било несигурност и произволна интерпретација“, рече косовскиот државен обвинител задолжен за случаите на тероризам, Исмет Кабаши.
„Со овие одредби, сите можни начини за спроведување на вакви кривични дела се целосно покриени и предвидени, почнувајќи од дејствата на извршителот, помошникот, олеснувачот, па сé до поттикнувачот на терористичкиот чин“, рече Кабаши за SETimes. 
Законот беше одобрен од владата минатиот октомври, но не беше обелоденет до февруари. Истиот го редефинира она што претставува терористичка група и предвидува секој осуден за чин на тероризам да отслужи најмалку пет години затвор.
„Овие одредби се во согласност со активностите и мерките на меѓународната заедница за справување со овој вид криминал како глобална закана“, рече Кабаши за SETimes. 
Тој додаде дека со новиот кривичен законик косовската легислатива ќе ги хармонизира одредбите со релевантните меѓународни документи кои се однесуваат на борбата против тероризмот.
Новиот законик специфицира дека кога кривичното дело резултира со тешка телесна повреда на едно или повеќе лица, извршителот се осудува на најмалку десет години затвор. Кога кривичното дело резултира со смрт на едно или повеќе лица, извршителот се осудува на најмалку 15 години затвор.
Оние што помагаат во чиновите на тероризам ќе се казнуваат со затвор во траење од шест месеци до пет години, а оние што му помагаат на извршителот со обезбедување средства или други ресурси ќе добијат три до десет години затвор.
Новиот законик предвидува затвор од пет до 15 години за секој кој директно или индиректно обезбедува, бара, собира или крие средства или материјални ресурси за терористичка група или за извршување терористички чин.
„Членовите за тероризмот во новиот кривичен законик се важни бидејќи Косово е законски вклучено во кривичното гонење на тероризмот како глобална закана. Исто така, важно е дека иако сме далеку од интеграцијата во ЕУ, ова е стандард кој го унапредува патот на интеграцијата во ЕУ“, рече за SETimes косовскиот адвокат Азем Власи.
Власи додаде дека Косово не гледа никаква посебна закана од тероризмот. „Овие нови членови не се поврзани со ниедна конкретна закана за Косово, но ова [тероризмот] е глобално зло, и ние се доближуваме до глобалните стандарди на законско судско гонење на ова глобално зло“, рече тој за SETimes. 
„Тероризмот станува закана за целиот свет и има потенцијал да влијае и на Косово“, рече Ардијан Арифај, висок истражувач и координатор на косовскиот институт КИПРЕД.
„За жал, лица што потекнуваат од Косово се обвинети или осудени за вмешаност во терористички чинови. Косово треба, исто така, да биде подготвено за соочување со овој предизвик“, рече Арифај за SETimes. 
