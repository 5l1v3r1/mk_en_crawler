16/09/2010
Од Пол Чикои за Southeast European Times во Букурешт – 16/09/10 
Во обид за заживување на туристичкиот сектор во земјата, кој е оптоварен со проблеми, Романија започна напори за „брендирање“ на земјата со користење привлечно лого и примамлив нов слоган. 
„Романија -- испитајте ја Карпатската градина!“, ги повикува посетителите новата кампања. Истата официјално започна на 29-ти јули, за време на фудбалскиот натпревар во Сплит од Европската лига Динамо, Букурешт-Хајдук.
Логото, зелен лист со сина линија одоздола, ја симболизира природата, воздухот и водата. Единствениот проблем, велат критичарите, е што не е оригинално. Романските блогери открија слично лого кое за британско транспортно претпријатие.
Министерката за туризам, Елена Удреа, вели дека владата го разгледува прашањето. Таа се закани дека ќе ги запре повеќето исплати на шпанско-американскиот конзорциум ТХР-ТНС, кој го доби договорот за брендирање на земјата, ако не докаже дека логото е оригинална креација.
„Можеме да платиме само за проверката. Што се однесува до креативниот дел [на логото], ја чекаме финалната верзија на визуелниот елемент, заштитените авторски права, и потоа ќе ја анализираме ситуацијата“, изјави за Медиафакс Удреа.
Експертите велат дека заживувањето на романскиот туризам зависи од постоењето сеопфатен пакет мерки, вклучително и инвестирањето во инфраструктурата, беспрекорната услуга и соодветната легислатива.
„Брендирањето на земјата претставува важен елемент [од поттикнувањето на туризмот], но тоа е само почеток. Прво, мора да биде поддржан од силна и кохерентна промоција и конкурентен производ“, рече за SETimes Ана Мариа Моанта, маркетинг директор во „Маршал туризам“, една од најголемите туристички агенции во Романија. 
„На [туристичкиот] сектор му требаат сериозни инвестиции -- одговорно водени, добри патишта, реконструкција на архитектонските скапоцености, добро обучен, професионален персонал, легислатива, квалитетен извештај и чиста средина, за конкурентен производ“, рече таа.
За Моанта, новата кампања -- и покрај прашањата за нејзиното потекло -- ја опфаќа суштината на она што Романија има да понуди. 
„Брендот на земјата не може да ги надомести слабите услуги, но може да ги води туристите да го откријат она што всушност го бараат -- одлични пејсажи, историски и културни локалитети, добра храна и вина, традиција“, рече таа. „Најважно е тоа што туристите се импресионирани и им ја препорачуваат [Романија] на своите пријатели.“
Двете претходни кампањи на земјата не дадоа значителни резултати. 
Вкупно 3,3 милиони влезови на туристи се регистрирани на романската граница во првите шест месеци од годинава, според Националниот институт за статистика, што е за 3,4 отсто помалку од истиот период минатата година. 
