22/05/2013
Корнелис ван Звееден за Southeast European Times во Дубровник -- 22.05.13
Лекарите и научниците повикуваат на поголеми финансии и кампањи за подигање на јавната свест со цел да се победи агресивниот азиски тигрест комарец кој ја окупира Европа и Балканот, и се поврзува со неколку болести, вклучително и западнонилскиот вирус, денгата и треската чикунгуња.
„Тоа е [еден од] најспособните преносители на опасни болести во светот“, рече за SETimes Енрих Мердик, професор по биологија на Универзитетот во Осиек.
Инсектот стана проблем во многу балкански држави, при што неговото присуството е потврдено во Албанија, Босна и Херцеговина, Хрватска, Грција и Црна Гора.
Според Европската агенција за животна средина, тигрестиот комарец, или Aedes albopictus е одговорен за ширењето на треската денга во Реунион, Италија и Франција, рече за SETimes д-р Лилјана Радиќ, специјалист за заразни болести во болницата во Дубровник.
„Изолирањето на луѓето заразени со денга е тешко“, рече Радиќ. „До 80 отсто од сите инфекции на денга се асимптоматски. Периодот на инкубација вообичаено трае четири до седум дена. Еден ден пред да се манифестираат самите симптоми, пациентот може да го инфицира комарецот.“
Комарецот, кој го добил името по црно-белите линии на телото, дојде во Дубровник во 2006 година и оттогаш се шири низ целиот хрватски брег во должина од 5.000 километри.
„Бевме изненадени кога истиот беше откриен на островите“, рече за SETimes Енрих Мердик, професор по биологија на Универзитетот во Осиек. „Се покажа дека тигрестиот комарец е инсект од висока класа. Тој патува со јахта.“
Тигрестиот комарец е далеку поголем проблем од „домашниот комарец“, како што ги нарекува Мердик ендемските видови. „Истиот е активен денски.“
Тигрестиот комарец се адаптирал на постудени климатски услови. „Истиот создава отпорни јајца кои можат да ги преживеат студените зими“, рече Радиќ.
„Сега имаме комарци 24 часа на ден“, рече за SETimes Тони Гитко, истражувач на инсекти во Сплит. „Во текот на денот активен е тигрестиот комарец, а навечер другите.“
Откако овој азиски комарец се насели во јужна Хрватска, Домагој Дедо, кој работи во ветеринарната амбуланта Груда, започна војна против истиот.
„Минатата година му беше дијагностицирано беснило на дете, откако беше каснато од комарецот“, рече Груда за SETimes. „Претходно, три лица на полуостровот Пељешац се заразија со денга. Истражувањето покажа дека во нивното село, Подубуце, уште 16 други го носат вирусот. За среќа, тие не ја развиле болеста.“
Дедо дели БТИ-таблети од врата на врата. Tаблетите содржат латентна бактерија која ќе ја убие ларвата на комарецот во застоена вода. Тој, исто така, и прска.
„Но, малите села честопати немаат пари за кампањи против комарецот“, рече Дедо.
Дури и побогатите туристички градови се борат да одвојат доволно средства за војната против комарците, рече тој.
Дубровник, град од 50.000 жители, ќе потроши 65.000 евра за борбата против тигрестиот комарец оваа година, рече за SETimes Дорис Алавија, портпаролка на градското собрание.
Но, оваа сума покрива само еден третман со гранулите Димилин, кои, исто така, ја убиваат ларвата во застоена вода, и две кампањи на кадење, вели таа. Единствен начин да се запре појавата на инсектот е да се елиминираат местата каде што тие се множат.
Прскањето „помага само во моментот кога го правите тоа“, вели Мердик.
Затоа специјалистите сметаат дека најефикасна би била кампањата за подигање на јавната свест. Гитко бил вклучен во кампања за подигање на јавната свест на локалното радио и телевизија.
„Проблемот што го имаме во Сплит е сличен со оној што го има Рим“, рече тој. „Дури и без дожд, големите градови се полни со вода. Има премногу градини.“
„Можеме само да се надеваме на сушно лето“, рече Мердик.
 Што може владата да направи за да го запре тигрестиот комарец во Хрватска? Споделете ги вашите размислувања во коментарите. 
