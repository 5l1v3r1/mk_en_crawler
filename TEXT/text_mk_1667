12/11/2010
Невработеноста во Грција се искачи на рекордни 12,2 отсто во август, објави во четвртокот (11-ри ноември) статистичкиот завод на земјата ЕЛСТАТ. Нивото беше 12 отсто во јули и 9 отсто во август минатата година. Тоа е највисоко откако земјата почна да собира месечни податоци за невработените во 2004 година.
*** 
 Tркиш ерлајнс отвори директен лет од Вашингтон за Истанбул на 7-ми ноември. Турскиот амбасадор во Вашингтон, Намик Тан, и неколку американски конгресмени беа меѓу 202-цата патници. Летови ќе има четири пати неделно и постепено ќе стигнат до еднаш на ден. 
*** 
 Српската влада нема да бара дополнителни финансии од ММФ, освен својот актуелен стенд-бај аранжман од 2,9 милијарди евра, рече вицепремиерот Божидар Ѓелиќ за Блумберг во вторникот (9-ти ноември). Тој додаде дека владата сé уште не одлучила дали да преговара за продолжување на својот актуелен заем од ММФ, но истакна дека државните власти се решени да ја намалат фискалната празнина на 4 отсто од БДП во 2011 година. 
*** 
Претпријатието за обновлива енергија почнува со изградба на фабрика на дрвна биомаса во близина на Јасеновац, Хрватскa, објави Пословни дневник во вторникот (9-ти ноември). Фабриката ќе работи на пилевина и ќе има максимален капацитет на термална енергија од 23 мегавати и електричен капацитет од 7,2 мегавати. Инвестицијата ќе биде 29 милиони евра.
*** 
 Република Српскa (РС) ќе ги исполни сите услови за добивање на следниот дел од финансиската помош на ММФ, рече на 8-мо ноември министерот за финансии, Александар Џомбиќ, по состанокот со претставниците на Фондот. ММФ ќе биде во Босна и Херцеговинa (БиХ) до понеделник (15-ти ноември), за четвртиот извештај од стенд-бај аранжманот со земјата од 1,2 милијарди евра. Џомбиќ рече дека ММФ препорача сите мерки на штедење од 2010 година да останат на сила следната година, како и дека мудрата политика на управувањето со јавните финансии треба да продолжи. 
*** 
 Maкедонскиот министер за економија, Фатмир Бесими, и кинескиот амбасадор во Скопје, Донг Чунфенг, во средата (10-ти ноември) потпишаа меморандум за разбирање, со цел олеснување на туризмот од Кина. Истакнувајќи дека само 500 кинески граѓани ја посетиле земјата оваа година, Бесими изрази оптимизам дека нивниот број ќе се зголеми. 
*** 
 Косовското претпријатие за пошта и телекомуникации во средата (10-ти ноември) објави дека приходите пораснаа за 7 отсто во изминатите десет години. Генералниот менаџер Шиќри Хоџа рече дека мобилниот сервис Вала, што е воден од државата, сега има 1,2 милиони корисници. Тој, исто така, објави дека 4-тото мобилно претпријатие во Албанија, Плус, во кое Косово телеком има акции, ќе почне со работа овој месец. Владата е во процес на приватизација на Косово телеком, чии приходи се очекува да скокнат на 600 милиони евра. 
*** 
Меѓународниот аеродром во Tиранa очекува повеќе од 200.000 патници за божиќните празници, објавија медиумите во Тирана во средата (10-ти ноември). Со почетокот на безвизното патување за Европа на 15-ти декември, властите очекуваат поголем број патници, вклучително и претставници на албанска дијаспора во Европа.
*** 
 Бугарската влада во средата (10-ти ноември) ја одобри одлуката за формирање бугарско-руско претпријатие кое ќе раководи со изградбата на гасоводот на природен гас Јужен тек на бугарската територија, и ќе работи со гасоводот откако ќе биде завршен. Сопственоста на заедничкото претпријатие ќе се дели подеднакво меѓу двете држави преку државниот Бугарски енергетски холдинг и Гаспром како директни акционери.
*** 
 Романската стапка на регистрирана невработеност има надолна тенденција во октомври, паѓајќи за 0,3 отсто месечно, на 7,1 отсто на крајот од октомври, според податоците објавени од агенцијата за вработување АНОФМ во средата (10-ти ноември). Во годишни рамки, стапката на невработеност беше скоро непроменета на крајот од октомври. Најниската стапка на невработеност од 2,7 отсто беше регистрирана во Букурешт, додека во северниот регион достигна 11,6 отсто. 
 (Разни извори -- 05/11/10-12/11/10)  
