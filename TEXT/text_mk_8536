12/12/2011
Сафет Кабашај за Southeast European Times во Приштина -- 12.12.11
Народниот правобранител Сами Куртеши е сé позагрижен од недостатокот на поддршка за неговата канцеларија од главните косовски институции, вклучително и собранието и владата.
Ситуацијата се влоши оваа година, вели Куртеши, бидејќи станува сé појасно дека тој не може да задржи професионален персонал, со оглед на ограничените финансии и плати. За почеток, пет заменици ангажирани минатиот месец нема да бидат платени до крајот на овој месец, бидејќи не биле додадени на платниот систем, како што се барало.
Потоа, тука е и прашањето на канцеларискиот простор. Зградата во која се наоѓа канцеларијата премина во други раце, што доведе до иселување. „Јавните простории што ги користевме се приватизирани и владата не ни обезбеди канцеларии“, рече Куртеши за SETimes, од неговата изнајмена канцеларија на малку посетена локација во Приштина. 
Во јуни Куртеши му пиша на собранието, документирајќи ги различните пречки што му оневозможуваат да ја применува независноста на народниот правобранител. Тој понуди седум препораки, но не доби одговор. 
Недостатоците беа, исто така, цитирани и во овогодинешниот Извештај за напредокот на ЕУ, кој го опиша народниот правобранител како слаба институција „поради недостатокот на политичка поддршка за гарантирање на соодветното функционирање и финансиската независност“. Иако собранието избра пет делегати да му помагаат на народниот правобранител, како што предвидува законот, истото никогаш не ги разгледа финансиските проблеми. 
Во 2010 година народниот правобранител имаше вкупно 1.233 посети од поединци што бараат совет и помош. До 1-ви септември 2011 година институцијата народен правобранител прими околу 1.000 жалби. Нивото на успех се чини дека во голема мера се заснова на нивото на вклучените институции.
„Пониските институции даваат подобар одговор и обратно, повисоките институции не даваат одговор на жалбите“, вели Куртеши. 
Вицепремиерот за јавна администрација, Хајредин Хисени, е свесен за позицијата на народниот правобранител и проблемите со платите на неговите заменици. Тој изјави за SETimes дека проблемот со платите ќе биде наскоро решен.
Просториите за постојаната канцеларија се приоритет, вели Хисени, додавајќи дека се надева оти ова ќе биде решено следната година, кога владата ќе влезе во новите канцеларии во Приштина.
„Имаме повеќе независни институции што изнајмуваат работни простории во отсуство на доволно простор, но народниот правобранител е приоритет за владата“, рече тој. 
Куртеши стана народен правобранител во 2009 година и служи петгодишен мандат.
Тој беше на функцијата минатата година, кога собранието усвои нов закон кој ги утврдува задолженијата и обврските на институцијата. Куртеши вели дека последните измени во предлог-законот ги довеле во прашање резултатите на институцијата. Законот го ограничува неговиот имунитет на периодот кога ја извршува функцијата, и го исклучува ова право за експертите задолжени за спроведување на истрагите.
„Нашите претставници се обврзани со законот да чуваат тајни, но нема имунитет за нив. Ова е робовски принцип, кога некој има обврски, но нема права“, вели Куртеши.
Загриженоста за прашањето на имунитетот ја споделува и Сузан Новобердали, претседателка на Комисијата на косовското собрание за човекови права, полова еднаквост, исчезнати лица и петиции.
„Во врска со имунитетот, јас целосно го поддржувам, бидејќи поради активностите што тие ги вршат за време на мандатот, тие не треба да се плашат од одговорностите утре“, рече Новобердали за SETimes. 
Но, таа исто така го обвинува Куртеши за отсуството на заштита, бидејќи и самиот тој беше член на групата за предлог-законот. Тој тврди дека измените се случиле во финалната верзија, изменета од владата и усвоена од собранието.
Со оглед на овие тешкотии, Куртеши смета дека владата се чини „заинтересирана за уништување на единствената институција за човекови права во Косово“.
Но, Хисени реагира луто на оваа идеја. „Не мислам дека владата, или некој друг во Косово, е заинтересиран да ја заслабне улогата на народниот правобранител, бидејќи тоа е институција со значајна улога во одбраната на човековите права и слободи.“
„Во сегашните околности, тешко е да се има народен правобранител со поголемо влијание [со оглед на тоа] дека оваа институција има само советодавни ингеренции, а не обврзувачки“, рече за SETimes Беџет Шаља, шеф на Советот за одбрана на човековите права и слободи. 
Според него, тешко е да се спроведува оваа улога бидејќи нема волја да се има народен правобранител кој е целосно независен и политички непристрасен, со оглед на тоа што најголем повредувач на човековите права во Косово е самата држава.
Додека Куртеши се жали на работењето поради средината со многу предизвици, властите и експертите за човекови права остануваат на ставот дека на одредено ниво, успехот зависи од остварувањата и однесувањето на шефот на институцијата. Тие сметаат дека да се биде ефикасен во Косово бара активна улога и отворено повикување на главните институции во поглед на човековите права.
