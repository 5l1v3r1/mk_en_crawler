10/09/2009
(Заман, Turk.net, Вашингтон тајмс, новинска агенција Фокус - 10/09/09; AП, Ројтерс, АФП, ДПА, ФТ, ББС, Тајмс онлајн, Њујорк тајмс, Еуроњус, Хуријет, Сабах, Turk.net - 09/09/09)
Повеќе од 30 луѓе загинаа во северозападна Турција откако дводневните поројни дождови предизвикаа големи поплави кои претвораа патишта во реки и потонаа стотици куќи, канцеларии и возила.
Поплавите во центарот на Истанбул и градските окрузи Чаталка, Силиври и Икители одзедоа 26 човечки животи, новинската агенција Анадолу го цитираше турскиот премиер Реџеп Тајип Ердоган во средата (9-ти септември).
Други „пет граѓани загинаа во северозападната провинција Текирдаг. Во моментов девет луѓе се пријавени за исчезнати“, изјави тој за новинарите во Истанбул. Градот не видел волку дожд во последниве 80 години. 
Турскиот весник Хуријет го цитираше Ердоган дека владата ќе обезбеди скоро 1,4 милиони евра итна помош за справување со штетата предизвикана од поплавите. 
Стотици спасувачи и пожарникари, шест воени хеликоптери и 30 гумени кајчиња учествуваа во големата операција за спасување животи во и околу Истанбул во средата. 
Во индустриската област Икители, на околу 20 километри оддалеченост од Босфорскиот Теснец, кој ги дели европскиот и азискиот дел од Турција, некои луѓе мораше да бидат земени од покривите. Други побарале засолниште на врвот од своите блокирани возила.
Најмалку седум жртви во Истанбул се вели дека биле возачи на камиони, кои спиеле во своите возила на паркинзите, кога надошле пороите. 
Меѓу мртвите се и седум жени кои се удавиле во шатл-комбе кое само што ги донесло на работа во текстилна фабрика во округот Халкали. 
„Немало друг излез освен задната врата, а таа била заглавена од притисокот на надојдената вода“, изјави за новинарите градоначалникот на Истанбул, Муамер Гулер. 
Според него, покрај загинатите или исчезнатите во Истанбул, 20 луѓе биле повредени како резултат на поплавите. 
Портпаролот на бугарското Министерство за надворешни работи, Драговест Горанов, во четвртокот рече дека бугарски автостопер загинал во поплавите и дека Софија сé уште не ја знае судбината на еден возач на камион кој исчезна. 
Светскиот фонд за природата (ВВФ-Турција) во своето соопштение од средата објави дека поплавите биле резултат на глобалното затоплување, но ги критикуваше властите заради непреземањето превентивни мерки.
„И покрај фактот дека ние [Tурција] сме меѓу земјите што се најпогодени од климатските промени, надлежните власти не ги презедоа неопходните мерки на претпазливост кои поради оваа промена влегоа во нашите агенди“, турскиот весник Заман ја цитираше изјавата на оваа невладина организација. 
Други експерти и владини претставници ги наведоа инфраструктурните проблеми како причина за големата материјална штета и жртвите. 
„Во минатото, луѓето нелегално градеа на неповолни места. Но, во последно време општината, исто така, почна да гради под и над земјиштето“, изјави за Хуријет Мучела Хапичи, архитект од истанбулскиот огранок на Комората на архитекти. Таа, исто така, го повика истанбулскиот градоначалник Кадир Топбас да преземе итни мерки за откажување на сите политики и градежни планови кои не го заштитуваат земјиштето.
Некои осигурители проценуваат дека висината на штетата во Истанбул изнесува меѓу 48 и 55 милиони евра -- други веруваат дека истата ја надминала сумата од 100 милиони евра. 
„Направена е голема штета на инфраструктурата“, рече министерот за јавни набавки Мустафа Демир. „Мораме да бидеме повнимателни кога ја градиме инфраструктурата и градовите.“ 
Во меѓувреме, метеоролозите предвидуваат посилни врнежи во северозападна Турција оваа недела, што може да ја зголеми бројката на загинатите.
