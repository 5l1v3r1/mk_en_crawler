25/05/2005
САРАЕВО, Босна и Херцеговина (БиХ) -- Командантот на ЕУФОР, генерал Дејвид Лики, во вторникот (24-ти мај) изјави дека и покрај тоа што полицискиот сектор во БиХ можеби е компетентен за справување со локалниот криминал, истиот мора да биде модернизиран за да се бори против организираниот криминал на национално ниво. Нудејќи помош за властите, Лики истакна дека ЕУФОР не е ниту полициска сила, ниту агенција за собирање даноци, како и дека релевантните институции во БиХ мора да ги спроведуваат ваквите активности. Тој го опиша организираниот криминал како еден од најтешките проблеми на земјата.
Во другите вести, шефот на полицијата на Република Српска, Драгомир Андан, се извини за неодамнешниот коментар дека постојат врски помеѓу странските исламистички борци за време на војната во БиХ и терористичките бомбашки напади во Мадрид во 2004 година. Во интервјуто објавено во бањалучкиот дневен весник „Независне новине“ во средата, Андан се извини за каква било загриженост што можеби ја предизвикал и рече дека неговата изјава била извадена од контекст. (Независне новине, Дневни аваз - 25/05/05; Фена, РТРС, ПБС БиХ, Б92 - 24/05/05)
