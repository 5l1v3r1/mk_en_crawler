11/01/2012
Во саботата (7. јануари), фирмата „Кроејша ерлајнс“ најави дека летово ќе воведе сезонски летови помеѓу Загреб и Белград. Директната линија помеѓу овие два града што беше прекината по конфликтот во периодот од 1992 до 1995 година, ќе биде воведена повторно после прекин од 21 година. 
*** 
На 4. јануари, локалните медиуми објавија дека Скопје е рангирано на второто место на списокот на европски градови најповолни за инвестирање во недвижен имот. Според рангирањето на „Глобал проперти гајд“ - глобалниот водич за недвижен имот, меѓу првите 20 градови се наоѓаат и Истанбул, Загреб, Букурешт и Софија. 
*** 
На 1. јануари, Италија ги прекина ограничувањата во трудовите односи за бугарските и за романските работници. Одлуката официјално им ја објавија италијанските власти на своите колеги во Бугарија и во Романија на 29. декември. Во петокот (6. јануари), Исланд исто така објави либерализирање на својот пазар на трудот за државјаните на најмладите земји-членки на ЕУ. 
*** 
На 3. јануари, министерот за религија и за дијаспора, Срѓан Среќковиќ, објави дека српската дијаспора испратила 4,3 милијарди евра до своите роднини минатата година, цитирајќи ги податоците добиени од Централната банка и од Светска банка. 
*** 
 Бугарската нуклеарна електрана во градот на брегот на Дунав, Козлодуј, сака да го зголеми за 120mWs својот капацитет од 2.000 mW. На 5. јануари, фирмата објави дека ја известила Агенцијата за нуклеарна регулација во Софија за своите планови, за чија реализација ќе треба да ја смени сегашната дозвола. Електраната во Козлодуј е снабдувач на 40 отсто од електричната енергија во Бугарија. 
*** 
На 5. јануари, Европската комисија најави дека грчките фармери ќе мора да вратат 425 милиони евра дадени во облик на владини субвенции што не биле во согласност со законите на ЕУ. Субвенциите биле дадени по блокадите на автопатите во почетокот на 2009 година што траеле со недели, а што биле организирани од фармерите и на кои се барале даночни попусти и државна помош како поддршка во справувањето со глобалната економска криза. 
*** 
На 5. јануари, романската Централна банка одлучи да ја намали својата референтна каматна стапка вторпат последователно, во обид да го поддржи заздравувањето на економијата во услови кога владее должничка криза во еврозоната. Референтната каматна стапа е намалена од 6 на 5,75 отсто.
*** 
На 5. јануари, заменикот премиер, Али Бабачан предвиде дека економскиот раст на Турција ќе биде помал, т.е. 4 отсто, во споредба со предвидените 7,5 отсто минатата година. Бабачан рече дека предвидувањето можеби ќе се измени во зависност од ситуацијата со должничката криза во еврозоната. 
*** 
Во понеделникот (9. јануари), премиерот Емил Бок изјави дека оваа година Романија се надева дека ќе привлече 6 милијарди евра од фондовите на ЕУ - Фондот за кохезија и фондовите за земјоделство. Тој истакна дека абсорбирањето на фондовите на ЕУ е една од мерките потребни за создавање на нови работни места. 
 (Разни извори - 04.01.2012-11.01.2012)  
