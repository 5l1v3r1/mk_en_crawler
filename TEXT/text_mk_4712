11/05/2009
Од Наташа Радиќ за Southeast European Times во Загреб -- 11/05/09
По две паралелни судења кои траеја четири години, судот во Загреб минатата недела го осуди хрватскиот генерал и пратеник Бранимир Главаш на десет години затвор за воени злосторства врз етничките Срби во Осиек, за време на конфликтот во 1991 година. 
Тврдејќи дека е невин, Главаш веднаш побегна од Хрватска во соседна Босна и Херцеговина за да ја избегне казната.
Во првиот случај, Главаш доби пет години затвор за издавање наредба за апсење, тортура и убиство на српски цивили во гаража во Осиек. Во вториот случај, тој доби осум години затвор за издавање наредба за апсење и убиство на Срби на брегот од реката Драва. Судот ги спои двете казни во една десетгодишна казна. 
„Пресудата е неоснована и ние ќе ја оспориме целосно од правни причини“, рече Вељко Миљевиќ, еден до тројцата адвокати на одбраната.
Новинарот Драго Хедл го иницираше нашироко дискутираниот случај против Главаш. Хедл најде клучен сведок -- поранешниот хрватски војник Крунослав Фехир -- кому Главаш, наводно, му нареди да убие српски цивил.
Главаш е основач на Хрватската демократска заедница (ХДЗ), која беше предводник за независноста на Хрватска на почетокот од 1990-тите. Главаш ужива широка поддршка во својот роден град Осиек, бидејќи го бранеше за време на жестокото српско бомбардирање во конфликтот во 1990-тите. Хрватските групи ветерани ја објавија својата целосна поддршка за Главаш. 
„Пресудата против генерал Главаш ... е пресуда против Осиек, Барања и Славонија, и сите нас“, рече Миуљенко Колобариќ, претседател на осиечка организација ветерани, на митингот пред судот. 
Поддржувачите на Главаш брзо објавија петминутна видео-порака од него, во која тој тврди: ...„не сум виновен за обвиненијата и овој цел процес е замка ... Ќе ја исчистам дамката фрлена на моето име, без никакво сомневање“.
Владата одби да коментира за пресудата, во согласност со нејзината долготрајна практика кога станува збор за судските одлуки. Сепак, таа објави дека „најенергично ги отфрла ... тврдењата за какво било влијание врз судството за време на овој судски случај“. 
Хрватската полиција во неделата потврди дека Главаш е во Босна и Херцеговина, каде што тие немаат надлежност да го уапсат.
