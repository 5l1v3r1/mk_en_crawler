02/11/2006
Од Игор Јовановиќ и Берта Фониќи за Southeast European Times – 02/11/06
Одложувањето на одлуката за статусот на Косово „нема да придонесе за ништо“, рече американскиот специјален претставник, Френк Виснер, во вторникот (31-ви октомври) во Белград. „Прашањето треба да се реши што е можно побрзо, за регионот да не остане во вакуум“, рече тој. 
Тој, исто така, вети дека Србите ќе имаат загарантирана иднина во Косово. „Правата на ниту еден народ на Балканот нема да бидат толку силно заштитени како правата на Србите и нивните цркви и манастири во Косово“, изјави Виснер за новинарите по разговорите со српскиот претседател Борис Тадиќ, премиерот Воислав Коштуница и министерот за надворешни работи, Вук Драшковиќ. 
Запрашан во врска со можноста за одложување на одлуката за Косово поради престојните избори во Србија, Виснер рече дека нема „да зборува хипотетички, бидејќи датумот на изборите во Србија сé уште не е одреден“. 
Сепак, истиот ден, шефот за безбедност на ЕУ, Хавиер Солана, укажа дека претставникот на ОН, Марти Ахтисари, треба да го одложи претставувањето на својот конечен предлог за статусот, по изборите во Србија, ако истите бидат одржани оваа година. 
„Ако биде така, сметам дека [поранешниот фински] претседател Ахтисари и оние кои му помагаат, треба да почекаат“, изјави Солана за новинарите во Мадрид. 
Во меѓувреме, портпаролката на Ахтисари ги минимизираше извештаите во медиумите оваа недела, кои обелоденија детали од нацрт-предлогот на претставникот. Цитирајќи западни дипломатски извори, извештаите објавија дека истиот не предвидува директна независност, туку определува стандарди кои ќе водат до „условна независност“. 
Косово на почетокот ќе биде држава без место во ОН, без министерство за надворешни работи и без армија, се вели во извештаите. По период од 12 до 18 месеци, косовското собрание ќе усвои нов извештај, ќе прогласи независност и ќе добие право да побара полноправно членство во ОН. 
Но, портпаролката на Ахтисари, Хуа Јианг, истакна дека претставникот ниту го завршил својот предлог ниту, пак, им претставил нешто на официјалните претставници на ОН во Њујорк, освен првични идеи. „Ние сé уште работиме на него, разговараме со членовите на Контакт-групата, и идниот статус на Косово не може да биде одреден во оваа фаза“, изјави Јианг за белградската новинска агенција Бета.
Водачите во Белград и Приштина реагираа со критики на објавените детали. Српскиот премиер Коштуница рече дека предлогот ќе биде „осуден на пропаст“ ако го нарушува српскиот територијален интегритет, додека неговиот косовски колега, Агим Чеку, му рече на претставникот на ЕУ во посета на земјата, Стефан Лен, дека „ќе биде проблем“ ако документот на Ахтисари не се однесува на независност на Косово. 
„Мнозинството од косовскиот народ чека независност. Многу е важно во извештајот на Ахтисари да се спомене независност на Косово“, рече Чеку.
Лен, од своја страна, ја истакна потребата од продолжување со спроведувањето на стандардите определени од ОН за Косово. И покрај тоа што косовските институции постигнаа голем напредок, нив „ги чека уште многу работа“, рече Лен. 
Одбивајќи да коментира за какво било конкретно решение за иднината на Косово, тој рече дека распоредот треба да биде појасен по состанокот на Контакт-групата закажан за 10-ти ноември. 
„Мислам дека на 10-ти ноември ќе ни стане појасна агендата“, рече Лен. „Досега немаше јасна одлука, иако слушавме индивидуални изјави.“
