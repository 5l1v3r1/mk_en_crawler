16/07/2006
ХАГ, Холандија -- Трибуналот на ОН за воени злосторства во петокот (14-ти јули) го започна своето најголемо судење досега, кога седуммина обвинети за спроведување на масакрот во Сребреница во 1995 година се соочија со четворица судии во судницата на Хашкиот трибунал. Петмина од осомничените се обвинети за геноцид - Љубиша Беара, шефот за безбедност на армијата на босанските Срби, Љубомир Боровчанин, заменик-командантот на специјалната полиција на босанските Срби, Винко Пандуревиќ, командантот на бригадата што го водеше нападот на Сребреница, Драго Николиќ, шефот за безбедност на бригадата и поранешниот шеф на воената полиција, Вујадин Поповиќ. Двајца помошници на Ратко Младиќ -- Радивој Милетиќ и Милан Гверо -- ќе се соочат со обвиненија за воени злосторства и злосторства против човештвото. Осмиот осомничен, Милорад Трбиќ, најверојатно ќе биде суден во Босна и Херцеговина поради здравствени причини. Ова судење во Хаг се очекува да трае најмалку една година.
Во другите вести, српските обвинители покренаа обвиненија против десет лица осомничени дека му помагале на Младиќ да ја избегне правдата. Според обвинението, осомничените му обезбедиле засолниште и друга помош на бегалецот. Обвинителите, исто така, побараа од судиите да ги земат предвид и последиците од наводните акции на осомничените врз земјата. В понеделник српската влада планира да го претстави својот акционен план за соработка со Трибуналот за воени злосторства, особено во врска со Младиќ, пред ЕУ. (Њујорк тајмс, Данас, Политика, Б92, Блиц - 15/07/06; Ројтерс, АП, АФП, УПИ - 14/07/06)
