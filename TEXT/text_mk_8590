09/11/2011
Бојана Миловановиќ за Southeast European Times во Белград -- 09.11.11
Србија го очекува конечниот одговор на својата кандидатура за членство во ЕУ на 9-ти декември. Во октомври Европската комисија (ЕК) препорача Србија да добие кандидатски статус, но одлуката за одредување датум за отпочнување разговори за членство зависи од преговорите меѓу Белград и Приштина.
Српскиот премиер Мирко Цветковиќ смета дека овој исход претставува голем успех и тврди дека препораката на ЕК е „Матурски испит што оваа влада го положи“. 
ЕК рече дека Србија заслужила кандидатски статус со апсењето на сите поединци што ги бараше Хашкиот трибунал, и со постигнувањето напредок во реформите. Сепак, ЕК истакна и дека Србија треба да продолжи со спроведувањето на систематските реформи и борбата против корупцијата.
Шефицата на владината Канцеларија за евроинтеграции, Милица Делевиќ, истакна дека Србија не треба да се релаксира и покрај позитивната оценка од ЕК. 
„Став на Комисијата е дека она што е направено е доволно да се продолжи напред. Тоа не значи дека ситуацијата е идеална, или дека е време за одмор. Иако нема експлицитни услови, продолжувањето на реформите, комплетирањето на судската реформа, борбата против корупцијата, мониторингот на усвојувањето на новите закони -- ќе бидат она на што ќе се фокусираат ЕК и земјите-членки до 9-ти декември“, рече Делевиќ за весникот Вечерње новости. 
Српскиот претседател Борис Тадиќ рече дека кандидатскиот статус отвора бројни можности бидејќи испраќа важни економски сигнали до инвеститорите и й потврди на српската јавност дека земјата се движи во вистинската насока. „Треба да се биде оптимист, но не еуфоричен“, предупреди Тадиќ.
Аналитичарите и опозициските претставници сметаат дека Србија нема да има голема корист од својот потенцијален кандидатски статус, особено не сега, кога Европа ја тресе економска криза.
Претставникот на белградскиот Институт за европски студии, Мирослав Прокопијевиќ, изјави за SETimes дека, освен нешто поголемите инвестиции, Србија нема да има голема корист од кандидатскиот статус. 
„Сето тоа инвестирање не е доволно; ќе биде тешко ако реформите не продолжат“, рече Прокопијевиќ. 
„Во практиката, времето од станувањето кандидат за членство до целосното членство е меѓу осум и 12 години. Меѓу земјите од регионот, на Словенија й требаше најмалку, додека на Бугарија й требаше највеќе време“, рече Прокопијевиќ. 
Економскиот аналитичар Мирослав Здравковиќ изјави за SETimes дека Србија воопшто нема да има корист од кандидатурата, освен ако не се организира и не ја унапреди својата економија и, пред сé, не го зголеми извозот.
„Политичка бајка е дека златни плодови ќе почнат да растат на дрвјата откако ќе станеме кандидат за членство во ЕУ“, подвлече Здравковиќ.
Тој истакна дека Србија треба да создаде подобра бизнис клима и да привлече инвеститори, што не е лесно во време кога Европа е во криза и ги крати инвестициите.
„Треба да развиеме сопствени ресурси и да спроведеме реформи за наше сопствено добро, бидејќи тоа се условите на ЕУ“, рече Здравковиќ.
Опозицијата не го дели оптимизмот на владејачкото мнозинство во врска со очекуваниот кандидатски статус. „Кандидатурата е само чекалница за членството во ЕУ, за која Србија плаќа со дел од својата територија, Косово“, рече за SETimes портпаролот на Демократската партија на Србија, Петар Петковиќ.
Тој вели дека политиката на актуелната влада, која тврди дека нема алтернатива за Европа, е штетна за националните и државните интереси на Србија.
„На Србија й се даваат срамни услови, кои не беа применети за ниту една друга држава која е сега членка“, рече Петковиќ.
