10/12/2008
ЊУЈОРК, САД -- Хрватскиот претседател Стипе Месиќ во вторникот (9-ти декември) ги критикуваше акциите и политиката на администрацијата на американскиот претседател Џорџ В. Буш, во борбата против тероризмот. Говорејќи на специјалната седница на Советот за безбедност на ОН во Њујорк, која Месиќ ја свика за да ја повтори посветеноста на светот на борбата против тероризмот, тој рече дека американските методи ја дискредитираа глобалната борба против тероризмот. Според Месиќ, чија земја го води Советот за безбедност на ОН овој месец и ја предводи антитерористичката комисија на советот, глобалната солидарност која Вашингтон ја стекна по терористичките напади на 11-ти септември 2001 година, е „девалвирана“ бидејќи војната против тероризмот се претвори во „еден вид исклучива одговорност на една земја или група земји која ја водат“.
Во другите вести од вторникот, Здружението на хрватските новинари ги повика властите да ги испитаат случаите на корупција во државниот телевизиски канал ХРТ. Во понеделникот ХРТ суспендираше еден од главните уредници поради сомневања за корупција откако градоначалникот на Славонски Брод, Марио Дуспара, рече дека тој й платил 8.000 евра на агенцијата за јавни односи, за да го договори неговото учество во емисија на ХРТ. (РИА Новости, ХРТ, АП, Вечерњи лист, ХИНА, Јавно, АФП, Национал, Дневник - 09/12/08)
