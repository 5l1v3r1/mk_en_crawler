04/04/2011
Од Светлана Димитрова за Southeast European Times во Софија - 04/04/11
Малкумина би ја обвиниле Кристијана Вулчева ако замижи пред актуелните настани во Либија. Но, и покрај нејзините осумгодишни измачувања таму, бугарската медицинска сестра вели дека и е тешко да гледа што му прави полковник Муамер Гадафи на својот сопствен народ. 
„Жал ми е да гледам низ што минуваат Либијците, од едноставна причина што никогаш не сум имала никакви проблеми со обичниот народ“ таму, рече таа за SETimes во телефонското интервју од петокот (1-ви април). „И жал ми е што сега тие се убивани без никаква причина.“ 
Според неа „насилството и агресијата“ се начинот на кој Гадафи се справува со работите. „Тој не знае поинаку“, додаде таа. 
Вулчева беше меѓу неколкуте странски здравствени работници кои беа уапсени во Либија на почетокот од 1999 година во врска со големата инфицираност со ХИВ во детската болница во источниот град Бенгази пред неколку месеци.
Повеќето медицински лица беа ослободени. Но, за седуммината кои не беа и кои наместо тоа беа испратени во затвор во Триполи, притворот беше почеток на долготрајниот кошмар. 
Освен Вулчева, групата го вклучуваше нејзиниот сопруг, д-р Здравко Георгиев, и сестрите Насја Ненова, Снежана Димитрова, Валентина Сиропуло и Валја Червенјашка. Седмиот беше палестинскиот лекар Ашраф Јума Хајуј, кој доби бугарско државјанство пред неколку години. 
По три години истрага, во февруари 2002 година, специјалниот суд во Триполи ги обвини сите за намерно инфицирање на 393 либиски деца со вирусот кој предизвикува сида, наводно како дел од заговорот за причинување штета на безбедноста на земјата.
Во мај 2004 година петте бугарски сестри и палестинскиот лекар беа осудени на смрт со стрелачки вод. Георгиев беше ослободен од обвиненијата, но не му беше дозволено да ја напушти Либија. Судот ги отфрли обвиненијата против деветмина Либијци кои работеа во истата болница и ги ослободи.
Игнорирајќи ги доказите на двајца водечки експерти за сида дека епидемијата на ХИВ во 1998 година била предизвикана од слабата хигиена во болницата на Бенгази и дека му претходела на доаѓањето на медицинските лица таму, судиите ја засноваа својата пресуда главно на потпишаните сведочења на медицинските сестри дадени за време на истрагата.
Останувајќи на тврдењето за својата невиност, медицинските лица инсистираа на тоа дека овие признавања биле изнудени со тортура, вклучително и со тепање со бодлива жица, силување, електрошокови и напади со кучиња.
Пред зголемениот меѓународен притисок, либискиот Врховен суд нареди повторно судење, но и покрај понатамошните научни докази кои ги ослободуваа од можна вина, смртната казна за медицински лица беше потврдена. Сепак, на крајот, беше постигнат договор со помош на ЕУ. Највисокото правно тело на Либија им одреди казна доживотен затвор и семејствата на 438 инфицирани деца добија надоместок од по еден милион американски долари.
Маките на здравствените работници завршија една недела подоцна, кога тие слетаа на аеродромот во Софија, со авионот на францускиот претседател, во придружба на тогашната прва дама на Франција, Сесилија Саркози, и Бенита Фереро-Валднер, комесарката за надворешни работи на ЕУ во тоа време.
Во интервју за катарската телевизија Ал-џезеира во август 2007 година, синот на Гадафи, Саиф Ал-ислам, призна дека бугарските сестри и палестинскиот лекар „беа мачени со струја и беа под закана дека ќе бидат убиени членови на нивните семејства“. 
„Она што [Гадафи] ни го направи беше чин на тероризам од негова страна“, рече Вулчева во петокот, додавајќи дека таа се обидува да биде разумна во врска со работите што й се случија и да не дозволи спомените на овие настани да ја измачуваат. 
„Сите носиме некаков крст. Секој човек на земјата има своја Либија“, истакна таа. „Не гледам назад, бидејќи ако продолжам да гледам назад, нема да можам да продолжам напред.“ 
Минатата година таа дипломираше рехабилитација и сега работи на одделот за физиотерапија на Воено-медицинската академија во Софија. Иако се чувствува генерално среќно денес, само се надева дека еден ден сите во Либија ќе сфатат дека таа и нејзините колеги немале никаква врска со инфекцијата со ХИВ во Бенгази.
„Сакам најобичните, неписмени и едноставни луѓе во Либија да сфатат еден ден дека сме невини, и ова да стане официјално јавно“, рече Вулчева. „Сакам да видам како на Гадафи му се суди во меѓународниот суд и како е изведен пред лицето на правдата за сите злосторства што ги направи, не само оние против нас.“
Бугарскиот политички аналитичар Евгениј Дајнов вели дека правењето жртвени јарци од бугарските медицински лица и репресијата врз либискиот народ денес се елементи на истото „еретичко однесување“ што Гадафи го покажува во изминатите две децении.
„Мислам дека беше евидентно долго време дека Гадафи е обичен варварски диктатор -- малку душевно болен“, рече Дајнов за SETimes во телефонското интервју од петокот. „Тоа беше неизбежно; неизбежно во изминатите 20 години дека ќе дојде моментот кога сите ќе видат оти тој е брутален диктатор, кој има намера да убива луѓе.“
Тој, исто така, ја критикуваше меѓународната заедница дека му дозволи на либискиот водач повторно да влезе на светската политичка сцена пред неколку години, и покрај овие знаци, замислувајќи дека се променил.
„Тој никогаш немал никаков удел во светската заедница“, рече Дајнов.
Запрашан за коментар во врска со неодамнешните медиумски извештаи дека Гадафи може да добие дозвола да оди во егзил за да прекинат убиствата во Либија, бугарскиот аналитичар се согласи дека ова е најдобра опција за решавање на тековната криза во оваа северноафриканска земја.
„Причината за тоа е дека на луѓето во негова позиција треба да им се дозволи излез“, истана Дајнов. „На тој начин тие се помалку деструктивни. Тие стануваат исклучително опасни без излез.“
