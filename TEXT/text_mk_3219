03/08/2006
Од Антонела Архин за Southeast European Times – 03/08/06
И покрај успешниот влез на сцената на меѓународните организации, Црна Гора допрва треба да стане поморска земја. Владата сега работи на тоа да го измени ова со добивање на полноправно членство во Меѓународната поморска организација (МПО). 
Според директорот на Одделот за поморска безбедност, Крсто Ракочевиќ, членството во МПО ќе ги отвори вратите и ќе донесе нови одговорности. Земјата ќе мора да ги прифати и да ги спроведе сите конвенции што претходно ги прифати поранешната државна заедница на Србија и Црна Гора. 
Процесот на добивање на статус на поморска земја е многу деликатен, тешко се стекнува и лесно се губи, рече Ракочевиќ. Црна Гора има голем број пристаништа, од кои во едно -- Бар -- се одвиваат 95 отсто од поморските активности.
Другите се: Бијела, Зеленика, Котор, Тиват, Рисан и Будва. Црна Гора моментно има флота од повеќе од 40 бродови, со вкупен капацитет од еден милион тони. 
Според Ракочевиќ, земјата поседува опрема и ја има способноста потребна за усогласување со меѓународните стандарди. Тој рече дека очекуваното членство во МПО би можело да биде извонредна можност за Црна Гора да организира ефикасен тим и институции кои би можеле да ги регистрираат и странските бродови под црногорско знаме.
Прашањето е значајно делумно и поради влијанието врз економијата. Индустриите поврзани со морето, како што е: туризмот, транспортот со брод, рибарството, поморските активности и испитувањето на морското дно, имаат потенцијал за создавање на нови работни места и намалување на сиромаштијата. 
ОН ја формираше МПО во 1948 година, со цел да ги интернационализира регулативите за поморска безбедност. Организацијата првично беше наречена Меѓувладина поморска консултативна организација (МПКО), но беше преименувана во 1982 година. 
Во писмото од МПО минатиот месец се вели дека Црна Гора има право да плови под свое сопствено знаме. Новата независна држава веќе се приклучи на голем број други меѓународни тела и конвенции -- стана 56-тата земја-членка на ОБСЕ, 192-ра членка на ОН и 179-та членка на Меѓународната организација на трудот.
