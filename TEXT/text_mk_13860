19/08/2005
ПРИШТИНА, Косово, Србија и Црна Гора -- Специјалниот претставник на ОН Каи Еиде, кој се наоѓа во посета на Косово, повторно ги повика сите страни да работат на спроведувањето на меѓународно дефинираните стандарди. Еиде рече дека е разочаран од темпото на напредокот во решавањето на тековните проблеми и истакна дека кај сите страни се забележани сериозни пропусти. 
Во другите вести од четвртокот, адмиралот на НАТО Хари Улрих, командант на Здружената команда на сојузничките сили во Неапол, повтори дека Пактот останува посветен на безбедноста на Косово. За време на својата еднодневна посета Улрих се состана со претставници на НАТО и на УНМИК, како и со косовскиот премиер Бајран Косуми.
Во меѓувреме, во петокот, белградскиот весник „Политика“ го објави интервјуто со командантот на КФОР во заминување, францускиот генерал-полковник Ив де Кермабон. Во истото тој категорички го отфрла тврдењето дека екстремистички групи на вооружени етнички Албанци - вклучувајќи ја и таканаречената Албанска национална армија - подготвуваат нови насилства во Косово. (Политика - 19/08/05; Танјуг, Косова лајв, Бета, Б92 - 18/08/05)
