28/03/2011
Од Мишко Талески за Southeast European Times во Скопјe – 28/03/11
Старите и слабо одржувани средства на јавниот транспорт со години предизвикуваа неудобност и доцнење на патниците во многу балкански градови. По неколку децении користење на застарени автобуси, подложни на расипување, македонскиот главен град конечно доби нов возен парк. 
„Скопското Јавно сообраќајно претпријатие целосно ќе биде опремено со нови автобуси. Отсега ќе имаме навремен и удобен јавен транспорт“, рече градоначалникот на Скопје, Коце Трајановски, за SETimes. 
Покрај нивната практична корист, автобусите ќе претставуваат и претпознатлив визуелен елемент за Скопје. Возниот парк вклучува 202 двокатни автобуси, направени во ретро-стилот од 1950-тите. Два двокатни автобуси без покрив ќе бидат користени за туристите.
За првпат на улиците од главниот град се гледаат вакви автобуси. Во 1950-тите, Скопје ги купи познатите Рутмастер автобуси од Лондон, но повеќето беа уништени во катастрофалиот земјотрес од 1963 година.
Градските власти велат дека целта е да се врати „стариот шарм“ на Скопје. Потегот, исто така, се вклопува во амбициозниот владин план за ревитализација на главниот град со изградба на нови згради и споменици. 
„Автобусите ќе бидат претпознатливи како уникатни за Скопје и нема да се користат на други места. Тие не се масовно производство“, рече портпаролот на Министерството за транспорт и врски, Драган Симоновски, за SETimes. 
Во моментов, многу жители на Скопје се решаваат за такси-возила бидејќи нудат подобар комфор и услуга. Градските власти се надеваат дека новиот возен парк повторно ќе ги освои, помагајќи да се подмири трошокот за обновата.
Васко Христов, 66-годишник кој неодамна бил подложен на операцијата на колкот, вели дека го поздравува потегот.
„Драго ми е што се решија за лесно пристапни автобуси со низок влез, кои можат да ги примат хендикепираните или други лица како мене, и исто така бидејќи не ги зголемија цените на билетите“, рече Христов за SETimes. 
Двокатните автобуси ги произведува кинеското претпријатие Јутонг, кое победи на тендер на владата. Околу 15 се веќе на патиштата. Новиот возен парк, исто така, ќе вклучи и уште еден вид автобуси со низок под, какви што прави украински ЛАЗ.
Според Трајановски, градските власти се одлучиле за оваа инвестиција од 35 милиони евра откако спровеле темелна анализа за трошоците и добивките. 
„Новите автобуси ќе заштедат пари кои порано ги трошевме за скапи резервни делови [за старите автобуси], како и за цената на горивото“, рече Трајановски.
Властите, исто така, велат дека еколошката грижа игра важна улога во изборот на типовите автобуси. Новите автобуси ги исполнуваат стандардите на ЕУ и драстично ја намалуваат емисијата на гасови.
„Тие добија ниво „ЕУРО 4“ за емисија на гасови, имаат дигитален дисплеј, како и автоматски управувани мостови за инвалидски колички и се климатизирани. Тие се многу поразлични и поудобни од автобусите што моментно се користат“, рече Симоновски.
