05/04/2010
Од Игор Јовановиќ за Southeast European Times во Белград -- 05/04/10
Пејачот Милан Станковиќ ќе ја претставува Србија на престојниот евровизиски натпревар на песни во Норвешка со песната „Ова е Балкан". 
Станковиќ (23) е познат како учесник на музичко реално шоу во Србија. Тој досега снимил еден албум. 
Оваа година, поради економската криза во Србија, имаше натпревар само меѓу тројца натпреварувачи. Во изминатите години гледачите можеа да избираат дури од 24 песни.
Српската државна телевизија, организатор на натпреварот, го ангажираше познатиот композитор Горан Бреговиќ да ги компонира сите три песни. Бреговиќ, еден од најславните балкански композитори, порано ја предводеше популарната југословенска група „Бело дугме“.
Бреговиќ можеше, исто така, да ги избере пејачите кои ќе ги изведат неговите песни. Тој ги избра малку познатите пејачи Милан Станковиќ и Оливер Катиќ, плус ѕвездата во подем Емина Јаховиќ. 
Гледачите го избраа победникот со гласање преку телефонски пораки.
Иако сите три песни се слични и претставуваат мешавина од етно и денс ритам, натпреварот беше напнат, а исходот неизвесен. Од околу 129.000 гласови, песната на Станковиќ „Ова е Балкан“ освои нешто помалку од половина, но доволно за победа. 
Тој ќе настапи во првото полуфинале во Осло на 25-ти мај.

Станковиќе беше видливо возбуден кога беа објавени резултатите.
„Не знам што да кажам сега, освен дека сум многу задоволен и дека е голема чест за мене да ја претставувам Србија“, рече тој. „Публиката ја препозна позитивната енергија што ја донесовме со нашата песна и им благодарам за тоа од дното на срцето.“ 
Бреговиќ објасни дека напишал нумери со надеж дека ќе ја развесели публиката. „Како ќе се пласира песната на евровизискиот натпревар не е важно толку колку што сакаме на народот да му се допадне, да ја слуша и да го развеселува“, рече тој.
Бреговиќ, исто така, рече дека до неодамна тој мислел оти Евровизијата е некако здодевна. „Претходно секој се обидуваше да напише хит-песна. Сега ги имате младите и дрски претставници од Казахстан, Грузија ... сега фестивалот е добар и сакам да го следам.“ 
Композиторот рече дека е многу задоволен од начинот на кој беше изведен српскиот натпревар и дека не фаворизирал ниту еден конкретен пејач. „Песните им одговараа и тие ги изведоа одлично“, рече тој.
Дел од приходите од телефонските пораки на гледачите ќе одат за изградбата на засолниште на жени и деца кои се жртви на домашното насилство. 
