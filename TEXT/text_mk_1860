19/10/2004
Од Ѓелу Трандафир за Southeast European Times во Букурешт -- 19/10/04
Првиот неформален состанок на НАТО кој се одржува во една од седумте поранешни комунистички земји кои пристапија во Алијансата претходно оваа година, се одржа на 13-ти октомври во Појана Брашов, Романија. 26-те министри за одбрана на НАТО се состанаа на разговори во врска со мисиите во Авганистан и во Ирак, како и проширувањето на целите за кои е постигната согласност на самитот на Истанбул во јуни. 
Главната тема на состанокот беше подобрувањето на врската помеѓу политичката одлука на НАТО за организирање на мисиите и осигурување на расположливоста на силите за нивно спроведување. Министрите разговараа за начините за исполнување на целите за распоредување, утврдени за време на самитот во јуни, финансирањето и планирањето на операциите, како и процесот на донесување на одлуки. 
„Мислам дека постигнавме голем напредок во обликувањето на идната насока на трансформацијата на НАТО и водењето на следните чекори во нашите операции“, рече генералниот секретар на НАТО, Јап де Хоп Шефер, по состанокот. 
Исто така, на агендата се најде потребата за реорганизирање на мисијата на НАТО во Авганистан. Според американскиот амбасадор во НАТО, Николас Брнс, Вашингтон сака 8.000-те припадници на Меѓународните сили за безбедност и помош на Алијансата да се соединат со Операција за трајна слобода, предводена од САД, која се бори со терористите на Ал каеда и со разбиената војска на поранешниот талибански режим. 
„Тоа е насоката во која се движи Алијансата веќе повеќе месеци“, изјави Брнс за новинарите. 
Министрите, исто така, разговараа и за неодамнешната одлука на НАТО за засилување на неговиот контингент за воен обука во Ирак од 40 на 300 припадници до крајот на 2004 година. Контингентот -- кој се очекува првобитно да дојде од Данска и Норвешка -- ќе помогне во зголемувањето на бројот на ирачките сили од 100.000 на предвидените 145.000. 
„Дозволете ми да истакнам дека самите Ирачани сметаат оти обуката внатре во Ирак е од најголема важност. И, со други зборови, не треба да постои сомнение дека НАТО е посветена на проширувањето на мисијата на обука што е можно побргу“, рече Де Хоп Шефер. 
Во меѓувреме, Русија објави дека ќе даде свој придонес во мисиите на Алијансата против тероризмот со тоа што ќе обезбеди два брода за заштитната мисија на НАТО во Средоземното Море, позната како Операција активен стремеж. По состанокот со советот за НАТО и Русија, рускиот министер за одбрана, Сергеј Иванов, исто така, рече дека неговата земја ќе испрати делегација за учество во вежбата за нуклеарна безбедност, закажана за следната година. 
Русија и НАТО постигнаа значителен напредок во зголемувањето на воената соработка преку зајакнатата технолошка соработка, рече Иванов. 
