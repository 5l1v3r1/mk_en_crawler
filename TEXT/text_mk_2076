24/06/2005
(Блумберг, Ројтерс, Angus Reid Consultants, Софиска новинска агенција - 24/06/05; АФП, The Christian Science Monitor, ФТ, УПИ, Дејли телеграф, БНН, Софиска новинска агенција, БТА - 23/06/05; Алфа рисрч - 22/06/05)
Во ситуација кога поголемиот број гласачи се фрустрирани поради животниот стандард и континуираните проблеми со корупцијата, шансите на бугарскиот премиер Симеон Саксобурготски за освојување на втор мандат се чини дека се мали. Анкетите покажуваат дека на парламентарните избори в сабота (25-ти јуни), најверојатно, ќе победи коалицијата предводена од Бугарската социјалистичка партија (БСП). Но, составот на парламентот и понатаму не може да се предвиди, делумно и поради тоа што невообичаено голем број партии имаат шанса да освојат места. 
Со приближувањето на крајот на предизборната кампања, голем број анкетни агенции велат дека за првпат во последниве 15 години тие се толку несигурни во врска со конечниот исход.
Изборите в сабота се особено значајни поради тоа што се одржуваат само 18 месеци пред закажаниот влез на земјата во ЕУ. Националното движење за Симеон Втори (НДС-II) ја донесе Бугарија до прагот на ЕУ -- и ја внесе во НАТО -- а и ја одржа на стабилен курс на растеж повеќе од три години. Но, Бугарија и понатаму останува една од најсиромашните земји во Европа, со просечен месечен приход помал од 210 евра.
Истражувањето на агенцијата МБМД, спроведено во периодот од 16-ти до 20-ти јуни, покажа дека 34,6 отсто од определените гласачи ќе ја поддржат БСП в сабота, додека НДС-II ќе биде втора со 21,7 отсто -- околу половина од скоро 43-те отсто поддршка што ја доби на изборите во јуни 2001 година. 
Отстранувањето од власт на поранешниот крал кој стана премиер би било во согласност со она што веќе стана традиција во изминатите 15 години. Ниту една влада досега, без оглед на нејзиниот успех, нема освоено втор мандат. Но, изборите в сабота, најверојатно, ќе прекинат и уште една традиција. Вообичаено, парламентарните избори ги добиваат помеѓу три до пет партии и коалиции. Последните анкети, сепак, покажуваат дека без преседан осум партии и коалиции имаат шанса да го надминат прагот од 4 отсто за влез во собранието од 240 пратенички места.
Покрај БСП и НДС-II, друга партија која сигурно ќе има претставници во следното законодавно тело е Движењето за правата и слободите (ДПС), кое очекува да освои 9 отсто од гласовите, според истражувањето на МБМД. Од другите кои очекуваат да освојат места се и десничарските Демократи за посилна Бугарија (ДПБ) на поранешниот премиер Иван Костов со 7,4 отсто, и новоформираната ултранационалистичка коалиција Атака (напад), со околу 7,2 отсто. За многумина влезот во парламентот на антиромската и антисемитистичката Атака би бил најалармантен можен исход од изборите в сабота. 
Две други десничарски коалиции, Обединетите демократски сили (ОДС) и Бугарската народна унија (БНУ), најверојатно, ќе освојат 6,1 отсто, односно 6 отсто од гласовите, како што покажува анкетата на МБМД. 
Истражувањето спроведено од страна на анкетната агенција „Алфа рисрч“ дава слични резултати, само со различен редослед на партиите и коалициите на последните пет места.
Според Андреј Рајчев од агенцијата Галуп, малата партија Ново време, исто така, има одредени шанси да добие пратенички мандати во новиот парламент.
„Ниту една друга предизборна кампања не била толку неизвесна во однос на изборните резултати“, истакна во четвртокот претседателката на МБМД, Мира Јанова.
Она што го прави исходот од изборите в сабота толку непредвидлив, објаснуваат анкетните агенции, е несигурноста во врска со распределбата на гласовите за трите десничарски политички формации, чии водачи се поранешни членови на ОДС. Партијата беше на власт помеѓу 1997 и 2001 година, но подоцна се подели.
Врз основа на резултатите од анкетите на МБМД и Алфа рисрч, БСП би можела да освои помеѓу 95 и 106 парламентарни места, со што не би го имала потребното мнозинство за самостојно водење на државата. ДПС, помал партнер во коалициската предводена од НДС-II, јасно стави до знаење дека е подготвена да й се приклучи на владата што би ја предводела БСП. Но, во зависност од конечните резултати на изборите, на двете партии можно е да им треба и друг партнер. 
