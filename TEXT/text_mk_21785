25/07/2008
БРИСЕЛ, Белгија -- Комесарот за проширување на ЕУ, Оли Рен, во четвртокот (24-ти јули) рече дека Србија би можела да стане кандидатка за членство во ЕУ во првата половина од 2009 година, поради апсењето на поранешниот водач на босанските Срби Радован Караџиќ. Тоа беше клучен чекор во соработката на Србија со Хашкиот трибунал за воени злосторства, кој заслужува признание, истакнал Рен во интервју за државната радиотелевизија РТС.
Холандскиот министер за европски работи, Франс Тимерманс, исто така, го пофали апсењето на Караџиќ како важен чекор кон целосната соработка, но за весникот „Дневник“ изјави дека конечен доказ ќе биде апсењето на поранешниот армиски командант на босанските Срби Ратко Младиќ. Американскиот државен секретар Кондолиза Рајс, исто така, повика на апсење на Младиќ на маргините од форумот за безбедност во Сингапур.
Во меѓувреме, обвинителството на Трибуналот на ОН за воени злосторства го разгледува обвинението на Караџиќ од 2000 година, за да утврди дали истото треба да се ажурира или измени, соопшти портпаролот на обвинителството Олга Кавран. Обвинението содржи 11 точки, кои произлегуваат од улогата на Караџиќ во конфликтот во Босна и Херцеговина во периодот 1992-1995 година. (Индипендант, АП - 25/07/08, Бета, Танјуг, Б92, РТС, Дневник, ТВ БиХ, АФП - 24/07/08)
