03/12/2007
БЕЛГРАД, Србија -- Меѓународната тројка која посредува со преговорите за идниот статус на Косово -- Волфганг Ишингер, претставник на ЕУ, Александар Ботсан-Карченко на Русија и Френк Визнер на САД -- во понеделник (3-ти декември) ќе допатуваат во Белград и Приштина, за да ги информираат двете страни за извештајот што ќе му го предадат на генералниот секретар на ОН, Бан Ки-Мун, следната недела. Документот најпрво ќе го добие Контакт-групата за Косово во Виена на 9-ти декември, десет дена пред Советот за безбедност на ОН да започне расправа за прашањето. Извештајот се очекува да потврди дека не е постигнат компромис помеѓу Србија и косовските Албанци.
Во меѓувреме, Интернешaнал хералд трибјун вели дека ЕУ подготвува план за Косово. Истиот вклучува поставување на администрација на ЕУ на местото на УНМИК, спроведување на планот на поранешниот претставник на ОН, Марти Ахтисари за надгледувана независност, и убедување на косовското раководство да го одложи унилатералното прогласување независност. Неименуван дипломат на ЕУ за весникот изјави дека на Брисел му е потребно повеќе време за да ја убеди Русија да се откаже од своето противење на независноста на Косово и да го поддржи планот. (Данас, Блиц - 03/12/07; РТК, Телеграфи, Танјуг, Бета, Б92, Интернешнал хералд трибјун - 02/12/07)
