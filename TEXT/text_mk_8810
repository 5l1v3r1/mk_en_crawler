28/09/2012
Ивана Јовановиќ и Џ. Пол Баркер за Southeast European Times во Белград и Истанбул -- 28.09.12
Брзиот раст на Тркиш ерлајнс и приватизацијата на аеродромите на таа држава, й овозможи да навлезе длабоко на пазарот во Европа, каде што ја пополнува дупката што остана од заглавените државни авио-компании.
Откако ТАВ Ерпортс холдинг беше приватизиран во 1990-тите, воздухопловната индустрија во Турција порасна од 2 милијарди американски долари на повеќе од 16 милијарди американски долари (12,4 милијарди евра) и ја зголеми својата работна сила за 85.000 луѓе, на повеќе од 150.000.
Индустријата двојно се зголеми во скоро секоја статистичка категорија меѓу 2002 и 2010 година, при што Балканот претставува клучен стратешки регион за економскиот развој. Тркиш ерлајнс, националниот превозник, остварува летови во југоисточна Европа од Тирана, Сараево, Софија, Дубровник, Сплит, Загреб, Атина, Солун, Приштина, Скопје, Букурешт, Белград и Љубљана.
„Воздушниот сообраќај има клучно значење за зголемување на комерцијалната трговија меѓу земјите од Југоисточна Европа“, рече Исмаил Еким, директор на агенцијата за генерална продажба Финер Турки.
Портпаролот на Тркиш ерлајнс, Али Генч, рече дека авио-компанијата продолжува да ја зголемува зачестеноста на летовите, специјалните работни групи за патување од Балканот и промоциите на зголемен сообраќај меѓу Балканот и Турција.
„Тркиш ерлајнс има два лета дневно до и од сите главни градови на Балканот и Југоисточна Европа“, рече Генч за SETimes.
На превозниците во Југоисточна Европа не им оди толку добро. Унгарски Малев ерлајнс се затвори претходно оваа година и беше прогласен за несолветен, додека слабиот профит го принуди Тркиш ерлајнс да го прекине својот однос со сараевскиот БХ Ерлајнс.
Тркиш ерлајнс преговара со српското претпријатие ЈАТ Ервејс, кое владата се обидува да го приватизира. ЈАТ ги зголеми своите регионални летови ова лето за 50 отсто и забележа зголемување од 10 отсто во бројот на патниците, се вели во соопштението на претпријатието.
Другите авио-компании, вклучително и Кроејша ерлајнс, Адрија еврејс и Монтенегро ервејс, работат заедно и заеднички ги користат авионите во обид да ги намалат трошоците и да ја одржат профитабилноста, но експериментите не се секогаш успешни.
Кроејша ерлајнс оваа година започна со летови Белград-Сплит, но плановите за продолжување на летовите од Загреб до Белград по 21 година прекин, не вродија со плод. Портпаролот Давор Јанушиќ изјави заSETimesдека авио-компанијата се соочила со тешкотии поради глобалната рецесија.
„Тоа е причината за тоа што некои сигурно очекуваа стагнација, а некои од нив се должат на падот на бројот на патници поради минатата година“, рече Јанушиќ.
Зоран Ѓуришиќ, претседател на Монтенегро ерлајнс, рече дека соработката е клучна за побрз развој и подобри услуги за луѓето во регионот.
„Заедничките настапи пред регулаторите, како и координацијата на активностите поврзани со набавките на гориво, опремата за авионите, технолошката модернизација, ќе бидат значајни за сите нас“, рече тој за SETimes. „Сето ова што го споменав има иста цел, рационализација на трошоците.“
Има значителни промени во регулативите на воздухопловната индустрија, кои го овозможија овој раст. 
Асилхан Чотук, маркетинг координатор на ТАВ Ерпортс, изјави заSETimes дека Турција ја започна приватизацијата на аеродромите во 1990-тите.
Со оглед на тоа што Турција е една од првите земји кои ги направија тие промени во авионскиот сектор, нејзиното искуство може да биде повеќе од корисно.
„Улогата на Турција во регионот не треба ниту да се преценува, ниту да се потценува“, рече заSETimesИнан Рума, асистент по меѓународни односи на истанбулскиот универзитет Билги.
