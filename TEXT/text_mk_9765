15/01/2013
Билјана Пекушиќ и Линда Карадаку за Southeast European Times во Белград и Приштина – 15.01.13
Големо мнозинство на српскиот парламент ја поддржува автономијата за Србите во границите на Косово, што претставува значителен чекор во признавањето на интегритетот на нејзината отцепена република четири години откако Косово прогласи независност.
Гласањето во парламентот во неделата (13-ти јануари) потврдува дека Србија не ја признава независноста на Косово, но се движи кон интегрирање на Белград со европските институции и ЕУ.
„Со вакви формулации Србија порачува дека сака да тргува во преговорите со Приштина и дека поради европската интеграција ќе се согласи на кој знае какви услови“, рече за SETimesМарко Јакшиќ, потпретседател на Здружението на општини во Косово и Метохија и пратеник на Демократската партија на Србија (ДСС).
Резолуцијата беше поддржана од Српската напредна партија (СНС) на претседателот Томислав Николиќ и главната опозициска Демократска партија (ДС), која беше сменета од власт на парламентарните избори минатата година. Клучна точка беше отстранувањето на текстот кој би му овозможил на Белград предвремено да ги заврши преговорите и да не постигне никаков напредок.
„Сакавме да се увериме дека во таа платформа не пишува дека Србија ќе го прекине дијалогот со Приштина, како што пишуваше во првата верзија на тој документ“, рече за SETimes Борислав Стефановиќ, заменик-претседател на ДС и поранешен шеф на српскиот преговарачки тим во дијалогот.
Александра Јоксимовиќ, поранешна вицепремиерка за надворешни работи, рече дека верува оти Николиќ потклекнал пред аргументите на премиерот Ивица Дачиќ, но и мислењето на меѓународната заедница.
„Николиќ се согласи да го исфрли ставот дека ,ништо не е договорено додека не се договори сè, што покажува дека Белград се обидува да биде покооперативен“, додава Јоксимовиќ. Резолуцијата ја истакнува подготвеноста на Србија „да направи дополнителни отстапки поради надминување на актуелната ситуација во односите меѓу српскиот и албанскиот народ, но и дека нема да има отстапки кои би можеле да ја загрозат државата и нејзините национални интереси“. 
Додека некои националистички пратеници ја критикуваа платформата, Дачиќ ја поддржа. 
„Ако Србија продолжи да ја држи главата во песок, нема да има за што да преговара“, изјави тој за новинарите. „На народот му требаат резултати и одговорност, а не политика на чесни порази и изгубени битки.“
Николиќ, исто така, говореше во полза на документот во поглед на демократскиот процес. „Не постигнавме целосен консензус, но јасно е дека постои волја да се помогне во изнаоѓањето решение за овој проблем“, рече тој.
Но, во Приштина платформата беше примена со скептицизам. Министерот за надворешни работи, Енвер Хоџај, рече дека српската платформа е нереална и дека претставува чекор „во прилично погрешно време и сосема без потреба“.
„Тоа не е воопшто никаква рамка за ништо“, рече тој за SETimes. „Според нас, тоа е всушност бескорисен документ. Во исто време, тоа е всушност документ кој промовира поделба на Косово. Судбината на тој документ ќе биде како сите меморандуми или платформи кои Србија ги даде за Косово во изминатите 100 години.“
