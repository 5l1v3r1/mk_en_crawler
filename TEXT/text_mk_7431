01/03/2012
Мухамет Брајшори за Southeast European Times во Приштина -- 01.03.12
Имиџот може да е сé, a Косовската енергетска корпорација (КЕК) во последно време доживува удари, токму кога нејзиниот систем на дистрибуција треба да се приватизира.
Прво, има потрошувачи кои не ги плаќаат своите сметки. „Долговите на нашите потрошувачи изнесуваат околу 400 милиони евра“, рече за SETimes портпаролот на КЕК, Виктор Бужала.
Потоа, има такви кои успеваат да ја користат струјата нелегално, што носи дополнителни загуби од околу 50 милиони евра од кражба, објаснува Бужала. „Ние ги исклучуваме нив од системот, а [тие] повторно се вклучуваат нелегално.“
Но, проблемите на КЕК имаат значителни последици, кои досегаат многу подалеку од електричната мрежа. Само претпријатието има околу 15.000 случаи -- на наплата на долгови и друго -- кои чекаат во судовите. Судскиот систем генерално е преплавен со заостанати случаи кои го задушуваат; тоа е дел од причината поради која косовскиот судски систем претставува главна пречка во остварувањето на европските стандарди.
Според Енвер Пеци, претседател на косовскиот Судски совет, највисокото тело во судскиот систем, една година по крајот на конфликтот во 1999 година, УНМИК ги отвори своите судови и назначи судии и обвинители „без какви било критериуми“. 
За да го реши проблемот со заостанатите случаи кој доби енормни димензии во годините потоа, советот го зголеми бројот на судии и обвинители. Април ќе биде период на нови назначувања, кои Пеци се надева дека ќе го олеснат товарот.
„Судството сега поминува низ најважните фази од реформата“, рече тој за SETimes. 
Советот -- поддржан од УСАИД -- формираше специјални канцеларии кои ќе ги решаваат случаите поврзани со енергетските и другите јавни претпријатија. „И во соработка со претпријатијата, ние ги хармонизиравме процедурите за полесна наплата на долговите“, додаде Пеци.
Но, овие процедури не допираат до случаите кои вклучуваат кражба на електрична енергија. И други случаи се сметаат за висок приоритет, објасни Пеци, како што се „изборните случаи, корупцијата и апсењето на малолетни лица“.
Бужала се согласува. „Ова трае со години, а потоа проблем е и спроведувањето на одлуките ... има недостаток на волја за нивно спроведување. Околу 20 отсто од енергијата е изгубена поради кражба, што предизвикува оперативни проблеми [како и] финансиска загуба.“
Разочарано, КЕК во еден момент предложи да се вработат судии што ќе ги решаваат илјадниците случаи на претпријатието -- па дури и понуди да ги плаќа платите на истите. „Но, ова се сметаше за судир на интереси“, објасни Бужала. „Стратегијата да се излезе од оваа ситуација е во рацете на судовите, и ние бараме судовите да бидат поактивни во решавањето на прашањето на кражбите на струја.“
Економистот Дардан Шабанај рече дека проблемите на КЕК ќе влијаат на неговата продажна цена, што од друга страна ќе влијае на државниот буџет, и на крајот ќе го погоди и секој потрошувач.
„Дистрибутивниот систем на КЕК наскоро ќе биде приватизиран, па кражбата на електрична енергија и неплаќањето на сметките ... може да ја намалат неговата цена“, изјави Шабанај за SETimes. 
