17/10/2011
Мухамет Брајшори за Southeast European Times во Приштина -- 17.10.11
Во својот годишен извештај за напредокот на Косово, објавен минатата недела, Европската комисија (ЕК) повика на отпочнување дијалог за визно олеснување до крајот на годинава -- прв чекор кој земјата ќе го преземе на својот пат да стане членка на ЕУ.
Сепак, не беа сите вести толку позитивни. 
Според европскиот комесар за проширување, Штефан Филе, Косово постигна само ограничен напредок во својата реформска агенда. Организираниот криминал и корупцијата остануваат главни предизвици, и има итна потреба за судски реформи, рече тој. 
„Комисијата предлага отпочнување структуриран дијалог со Косово за владеењето на правото, заради решавање на овие предизвици“, рече Филе. 
Иако интеграцијата на етничките Срби во јужно Косово е подобрена, истакна Филе, ситуацијата на северот останува напната. „Од најголема важност е Косово да започне сеопфатна агенда за северот“, рече тој.
Извештајот предизвика различни реакции меѓу косовските политички водачи, при што владата објави дека истиот е најпозитивен досега, а опозицијата го критикуваше недостатокот на напредок. 
„Извештајот претставува нов важен момент за интензивирањето на структурните реформи на патот кон членството во ЕУ“, рече министерката за европски интеграции, Флора Цитаку, опишувајќи го почетокот на дијалогот како едно од најголемите постигнувања од декларацијата за независност. 
Но, Демократската лига на Косово гледа помалку причини за славење. „Загриженоста во врска со владеењето на правото, кое му наштети на имиџот на Косово во светот, дефинитивно го забавува патот на Косово кон интеграцијата во ЕУ“, се вели во изјавата на партијата. 
Според Себ Битичи, извршен директор на Институтот за балканска политика, извештајот акцентира многу недостатоци во Косово, како што е изборниот процес. 
„За жал, има многу недостатоци. Главниот проблем се украдените избори и опасната игра со буџетот“, рече Битичи за SETimes. „Мислам дека забелешките на Комисијата ќе послужат како прекор за косовската влада.“ 
„Комисијата го омекна прекорувањето со ветувањето за [разговори за визната либерализација]. Ова е направено со цел да се избегне заостанувањето на Косово во споредба со регионот“, рече Битичи.
Од тие причини, Шехиде Гаши, експерт за ЕУ интеграции, изјави за SETimes дека Комисијата на ЕУ ќе отпочне нова стратегија за Косово. 
„Од извештајот оваа година, гледаме дека Косово ќе добие нов пристап во врска со патот кон интеграцијата во ЕУ, претежно со фокус на судскиот извештај и интеграцијата на Србите на северот“, рече Гаши.
Политичкиот коментатор Фатлум Садику рече дека владата ќе се соочи со притисок да ги преземе неопходните реформи за да осигури попозитивен извештај следната година. 
„[Ќе] видиме дека некои членови на владата, опозицијата и граѓанското општество се обединети во ставот дека мора да се сноси одговорност за неуспесите во некои области“, рече Садику за SETimes. 
