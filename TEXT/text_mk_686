15/02/2006
(Разни извори – 08/02/06 – 15/02/06)
Познатиот албански сликар Ибрахим Кодра почина на 7-ми февруари во својот дом во Милано на 88 годишна возраст. Кодра, чии дела беа прикажани на голем број изложби низ целиот свет ја доби наградата Одликување на нацијата од Албанија во 1996 година. 
*** 
Филмот „Грбавица“ на босанската режисерка Јасмина Збаниќ за долготрајните последици од масовните силувања за време на конфликтот во БиХ, ја имаше својата светска премиера на 12-ти февруари во рамките на 56-тиот Берлински филмски фестивал. Филмот се натпреварува за наградата Златна мечка во конкуренција на 19 филмови, која треба да биде објавена на 18-ти февруари. 
*** 
Изложбата на двајцата водечки грчки реставратори на византиски икони, Антонис Глинос и починатиот Фотис Захариу, ќе бид прикажана во Музејот на византиска и христијанска уметност во Атина, почнувајќи од почетокот на март. Подоцна овој месец во музејот ќе биде прикажана изложба на слики на сликарите на икони од 18-тиот и 19-тиот век од областа Хонадес, во Епир. 
*** 
Од 8-ми до 11-ти февруари во Скопјe се одржаа Денови на словенечката култура во Македонија, под патронат на Словенечката амбасада. Настанот беше затворен со специјална вечера на која пред меѓународните дипломати беше претставена словенечката кујна. 
*** 
Традиционалниот Свадбен саем се одржа во Светскиот трговски центар во Букурешт минатиот викенд. Водечките романски модни креатори ги понудија своите најнови венчаници и придружни детали. 
*** 
Изложбата на фотографии насловена како „Автопортрет на Сараево: Поглед одвнатре“ беше отворена во сараевската Уметничка галерија на Босна и Херцеговина. Изложбата вклучува дела на девет фотографи. 
*** 
Во Музејот на современа уметност во Скопјe во тек е изложбата на акварели на познати македонски и странски сликари. На изложбата се прикажани дела од 43 уметници од 13 земји. 
*** 
Патувачката изложба на фотографии насловена како „Букурешт, малиот Париз“ ќе биде прикажана во романските амбасади во Прага, Варшава и Братислава во текот на следните месеци. Изложбата вклулува 40 фотографии на романскиот главен град од 1937 година до денес. 
