25/05/2012
Бојана Миловановиќ за Southeast European Times во Белград -- 25.05.12
Муфтијата на српската Исламска заедница, Муамер Зукорлиќ -- жесток критичар на српските власти, кој смета дека правата на Бошњаците не се почитуваат -- се надеваше дека ќе го промени имиџот за малцинските права во Србија кога се кандидираше за претседателската трка на 6-ти мај. 
„Членови на малцинствата, бидејќи јас ве разбирам најдобро, знајте дека ако ме изберете за претседател, вашите интереси ќе бидат најдобро заштитени“, рече Зукорлиќ.
Тој рече дека Санџак, регион со бошњачко малцинство, треба да има поголема автономија и поблиски врски со Босна и Херцеговина. Тој смета дека Србија нема доволно развиени институции кои треба да го заштитат националниот и културниот идентитет на Бошњаците.
Иако неговата порака не преовлада -- тој освои само 1,39 отсто од гласовите -- тој, сепак, успеа да освои мнозинство гласови во Нови Пазар, каде што се наоѓа неговата Исламска заедница. 
Во Нови Пазар, 33 отсто од граѓаните гласаа за Зукорлиќ, додека кандидатот на Демократската партија, Борис Тадиќ, освои 29 отсто од гласовите. Нови Пазар -- со 110.000 жители -- го има најмладото население во Србија. Околу 18 отсто од населението се Срби, останатите се Бошњаци. 
Но, градоначалникот на Нови Пазар, Мехо Махмутовиќ, изјави за SETimes дека правата на Бошњаците не се загрозени, бидејќи тие имаат неколку политички партии и се вклучени во сите нивоа на власта.
„Можеби некои права, кои беа проблематични во минатото, може да се унапредат уште повеќе. Ние нудиме предлози за решавање на секој проблем и тоа се прави преку државните институции. Проблемите се идентификувани и ние работиме на истите“, рече Махмутовиќ. 
Едно од прашањата со кои моментно се справуваме е недоволното присуство на Бошњаците во полицијата на Нови Пазар. „Преку системот на позитивна дискриминација, полицијата ќе вработи поголем број Бошњаци и тој проблем ќе биде решен“, рече Махмутовиќ. 
Продавачот од Белград, Стефан Радиќ (24), изјави за SETimes дека малцинствата во Србија имаат дури и поголеми права отколку мнозинското население. 
„Сите секогаш се жалат и ја притискаат Србија за малцинските права, но јас не ја гледам таа загрозеност. Поради толку многу надзор и внимание, малцинствата се дури и позаштитени од нас, Србите“, рече Радиќ.
Нови Пазар е еден од ретките градови со многу деца и малку училишта, поради што мора да се организираат три смени во училиштата.
„Во соработка со Министерството за образование, ние одлучивме да изградиме две основни училишта оваа година и ќе изградиме уште едно или две во следниот период. На тој начин, ние ќе ја намалиме оптовареноста на постојните училишта и ќе го решиме проблемот со третата смена“, рече Махмутовиќ.
Тој се залага за асоцијација на Србија со ЕУ, политика на мир и економска обнова, не само на Нови Пазар, туку и на целиот регион на Санџак.
„Стабилизацијата на економските и политичките услови ќе овозможи инвеститорите да дојдат во Нови Пазар и во Санџак, што ќе резултира со вработување на младите луѓе. На младите треба да им се обезбедат услови кои ќе им помогнат да останат во градот“, рече Махмутовиќ.
Мирза Сеирбеговиќ (35) поседува приватна продавница во Белград. Тој дошол во Србија по војната во Босна и Херцеговина во 1997 година. Тој изјави за SETimes дека не се чувствува загрозен како Бошњак во Србија, но додава дека има „разни злонамерни луѓе“.
„Никогаш не ми се случило нешто ужасно, но свесен сум за непријатните погледи на некои луѓе кога ќе го слушнат моето име и ќе сфатат од која националност сум. Сепак, имам пријатели на кои не им е гајле за тоа и јас сум опкружен од нив“, рече Сеирбеговиќ.
