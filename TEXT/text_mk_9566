21/12/2012
Пол Чикои за Southeast European Times во Букурешт – 21.12.12 
Безбедносните сили во Романија успешно спречија, како што сметаат, серија планирани напади, кои покажуваат пораст на терористичките активности во земјата.
Властите го држат во притвор 38-годишниот Кзр Карим Фриад од Ирак откако тој минатата недела беше уапсен во близина на Британската амбасада во Букурешт, при што со себе носел 22-сантиметри долг нож. Властите велат дека тој е уапсен под сомневање дека се подготвувал да нападне припадници на дипломатскиот персонал.
Фриад, кој се изјаснил како поддржувач на поранешниот режим на Садам Хусеин, дошол во Романија да изврши терористички дејства, имено, да нападне британски и американски дипломати во знак на протест поради военото присуство на двете земји во Ирак, објави романската Дирекција за истраги на организираниот криминал и тероризам.
Фриад бил под континуиран надзор од страна на домашната разузнавачка служба откако влегол во земјата на 7-ми декември. 
„Нашето истражување покажа дека осомничениот претходно бил вклучен во екстремистички терористички активности и имал воена обука, и бил решен да изврши терористички напад врз дипломати“, соопшти службата.
Тој беше уапсен кога тајните агенти почувствувале дека тој претставува опасност за дипломатскиот персонал. Судијата нареди притвор во траење од 29 дена, во очекување на истрагата по обвиненијата за обид за убиство.
Претходно овој месец двајца Пакистанци кои се членови на група поврзана со Ал каеда, беа протерани откако властите открија докази дека тие планирале терористички напад за време на зимските празници. Еден од нив имал обука за правење импровизирани експлозивни направи, велат властите. Ова уследи по инцидентот во октомври во кој двајца Африканци беа протерани под сомневање на тероризам и им беше забранет влез во Романија во следните 15 години.
Само неколку недели претходно, радикалниот муслимански шеик Омар Бакри, во интервју за бугарскиот весник 24 Часa, се закани дека неговите следбеници може да нападнат во срцето на Бугарија и Романија. Романија стана легитимна цел за муслиманските милитанти поради трупите распоредени на ирачките и африканските фронтови, предупреди шеикот. Во август осуммина Палестинци и еден Пакистанец беа протерани од Романија под сомневање дека имале врски со Хамас.
Шеесет и шест осомничени терористи се протерани од Романија откако земјата пристапи во НАТО во 2004 година. Индексот за глобалниот тероризам објавен овој месец од страна на Институтот за економија и мир, меѓународна експертска група, ја става Романија меѓу најбезбедните земји и ја става меѓу 31 земја од 158 што не се соочиле со никаков ризик од тероризам меѓу 2001 и 2011 година.
Романија не е безбедна од ризик од терористички напади, рече за новинарите претходно овој месец Теодор Мелескану, директор на романската надворешна разузнавачка служба.
Предупредувањата се чини дека имаат мало влијание врз обичните Романци. 
 „Ова е чудно чувство бидејќи јас не ја поврзувам оваа земја со исламистички терористички активности“, рече за SETimesДаниел Сава (38), продавач од Букурешт. „Ние дури и немаме рефлекс да погледнеме наоколу за можни сомнителни лица бидејќи тоа никогаш не ни се случило и јас се надевам дека така и ќе остане засекогаш.“
