12/07/2010
Регионална работилница за воведување на биометрички идентификатори во примањето и обработката на визните апликации, се одржа во Сараево во четвртокот (8-ми јули). Целта на настанот беше зајакнување на регионалната соработка, хармонизирање на процедурите за издавање визи и дискутирање околу усогласувањето на визните системи со регулативите на ЕУ. На работилницата присуствуваа претставници на Aлбанијa, Босна и Херцеговинa, Црна Гора, Хрватска, Македонија, Србија и други претставници од Европската комисија. 
*** 
 Српскиот министер за здравство, Томица Милосављевиќ, и неговиот албански колега Петрит Васили, во вторникот (6-ти јули) во Белград потпишаа меморандум за разбирање кој предвидува соработка меѓу нивните министерства. За време на посетата, Васили го посети фармацевтското претпријатие Галеника, кое планира да отвори канцеларија во Албанија и да регистрира 43 лекарства за продажба на албанскиот пазар.
*** 
 Бугарските студенти открија нов астероид во орбитата на Земјата. Откритието беше потврдено во вторникот (6-ти јули) од страна на Националната астрономска опсерваторија. Веселка Радева, шеф на тимот кој работи на проектот, рече дека астероидот е наречен 2010 МР4.
 *** 
 Романскиот весник Проспорт ќе биде првиот спортски весник во Европа и трет печатен медиум на континентот што ќе се нуди во 3Д формат. Читателите ќе добиваат 3Д очила за да ги гледаат фотографиите, рекламите, па дури и дел од текстовите. Само два други весници во Европа ја воведоа новата технологија досега -- британскиот таблоид Сан и белгискиот весник La Derniere Heure. 
 (Разни извори -- 05/07/10-12/07/10)  
