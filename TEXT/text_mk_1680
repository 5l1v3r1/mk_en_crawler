28/09/2011
Во вторникот (27. септември), втор ден по ред дојде до застој на автобускиот сообраќај и на метрото во Атина поради новите дејства на работниците против мерките за штедење воведени од страна на Владата. Даночните и царинските службеници исто така протестираа. Се планираат и нови штрајкови во текот на оваа недела. 
*** 
Доцна во понеделникот (26. септември), премиерот на Турската Република Северен Кипар, Ирсен Ќучук, соопшти дека турскиот истражувачки брод почна да бара нафта и гас крај кипарскиот брег. Според турските медиуми, делот што се истражува е близу областа каде што почна да истражува компанијата со седиште во САД, „Ноубл енерџи“, под лиценца на владата на грчкиот дел од Кипар. 
*** 
Минатата недела, работниците во рудниците за хром во Булќиза во Албанија повторно почнаа да штрајкуваат со глад. Слични дејства имаше и во август, но завршија со интервенцијата на полицијата. „АЦР“, компанијата што раководи со рудникот, одбива да ги исполни барањата за зголемување на платата од 20 отсто, подобри работни услови и за отпуштање на директорот на фирмата, кој работниците го сметаат за виновен за ситуацијата. 
*** 
 Србија, Хрватска, Босна и Херцеговина, Словенија, Македонија и Црна Гора постигнаа договор за имотно прашање што претставува реткост помеѓу земјите од поранешна Југославија - шесте земји се согласија да продадат стан од 12 милиони долари на Авенијата Парк во Њујорк кој последен пат се користел за време на конфликтот во 1990-те години. Наводно Србија, која го одржувала станот последниве 19 години, ќе добие 40 отсто од парите од продажбата. На средствата се гледа како на освежувачка инјекција за земјите што кубурат со готовина во ова време на економската криза. 
*** 
На 21. септември, Советот за приватизација на Црна Гора ги повика меѓународните инвеститори да ги поднесат своите понуди за долгорочното изнајмување на островот Ластавица во Херцег Нови. Понудите ќе се примаат до 14. декември. Островот е едно од обележјата на регионот и на него се наоѓа тврдината Мамула. Изнајмувањето е за период од 30 години со опција за продолжување до 90 години. 
*** 
На 21. септември, српскиот премиер, Мирко Цветковиќ, рече дека земјата треба да остварува економски раст од 5 отсто годишно за да може да ја зголеми вработеноста. Бројката е за двапати поголема од предвидувањата за порастот на БДП за оваа година. Според Цветковиќ, кој зборуваше на бизнис-форум во Белград, земјата ќе смета на странските инвестиции што ќе помогнат да се постигне целта. 
*** 
Можеби Грција и Македонија не се согласуваат најдобро, но тоа не значи дека не можат да ги зацврстат деловните врски. Ова беше заклучокот донесен на бизнис-форумот организиран од Македонската стопанска комора, кој ги спои грчките и македонските претприемачи. Претставниците на Индустриската комора на Халкидики, Грција, изразија интерес да инвестираат во Македонија, тврдејќи дека моменталната должничка криза нема многу сериозно влијание врз приватниот бизнис. 
*** 
 Турската лира достигна најниска вредност на сите времиња од 1,865 наспроти американскиот долар, со што падна за 21 отсто во однос на нивото од почетокот на 2011 година. Според експертите, падот е резултат на зголемената загриженост во однос на продлабочувањето на кризата со јавниот долг во Европа. 
*** 
На 20. септември, агенцијата за рангирање „Мудис инвесторс сервисис“ ги потврди долгорочните рангирања на Бaa3 на Хрватска и рече дека нејзините изгледи се стабилни. Според агенцијата, овој чекор е одраз на нејзиното „релативното богатство и на владинита одржлива(иако сè потешко) политика на долгот“. Истовремено, „Мудис“ предупреди за хрватскиот „ослабен“ економски модел и за широко распространета „евроизација“. 
 (Разни извори - 21.09.2011-28.09.2011) 
