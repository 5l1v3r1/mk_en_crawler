28/09/2010
(AП, Ворлд булетин, Заман - 28/09/10; Хуријет - 27/09/10; AФП, ДПА, Хуријет - 24/09/10)
По добивањето поддршка од турските гласачи за пакетот уставни измени на референдумот од 12-ти септември, Анкара сега се залага да обезбеди траен прекин на огнот со терористичката Курдистанска работничка партија (ПКК). 
Владата на владејачката Партија на правдата и развојот (АКП) се надеваше дека ќе ја постигне таа цел низ интензивирани дипломатски напори, кои ќе ги вклучуваат Соединетите Држави, Ирак, Иран и Сирија, рече во петокот (24-ти септември) турскиот министер за внатрешни работи, Бесир Аталај. 
„Нашата решеност да најдеме решение за проблемите трае“, изјави тој за новинарите во текот на заедничката прес-конференција со германскиот министер за внатрешни работи, Томас де Мезиер, во Анкара. „Започна нова ера по референдумот.“
Во 1984 година ПКК започна вооружена кампања за самоуправа во курдскиот југоисточен дел на Турција. Борбите завршија во 1999 година, но тензиите почнаа да растат повторно пред три години поради новите насилства врз турски цели од страна на членовите на сепаратистичката група кои избегаа во северен Ирак по 15-годишниот конфликт. ПКК се наоѓа на црните листи на терористички организации на Турција, ЕУ и САД.
Нејзината кампања против Анкара одзеде повеќе од 30.000 животи.
На 13-ти август, милитантната група прогласи „период на неактивност“ до 20-ти септември, кога соопшти дека го продолжува едностраниот привремен прекин на огнот за една недела.
Турските медиуми во понеделникот објавија дека Анкара работи на формула да ја убеди ПКК да го положи оружјето, како дел од акциониот план за борба против бунтовничката група, кој турските, ирачките и американските власти се согласија да го поддржат во април. 
Според турскиот весник Хуријет, првата цел на владата на АКП е да обезбеди продолжување на привремениот прекин на огнот, а потоа и примирјето да стане трајно. Конечно, истата сака да го реши проблемот еднаш засекогаш преку политичките чекори дома. 
Турските власти се очекува да разговараат околу своите планови со највисокиот американски командант во Ирак, генерал Лојд Остин, кој пристигна во Анкара во вторникот, и треба да одржи разговори со Аталај и турските генерали.
Во неделата Аталај отпатува за Арбил, главниот град на автономниот регион Ирачки Курдистан, да се состане со Масуд Барзани, претседателот на регионалната администрација. 
Посетата, како што им рече Аталај на новинарите подоцна, беше дел од „повеќедимензионалните напори“ на Анкара во борбата против тероризмот. Тој, исто така, беше оптимист во врска со иднината на соработката меѓу Турција и ирачките Курди во справувањето со ПКК. 
Според извештаите на турските медиуми, Барзани го увери Аталај за својата подготвеност да придонесе во новите напори на Анкара за решавање на проблемот со тероризмот. 
Шефот на турската разузнавачка служба, Хакан Фидан, кој неодамна ги посети Соединетите Држави за да разговара околу проблемот со ПКК со официјалните претставници таму, наводно наскоро треба да отпатува за северен Ирак.
Борбата против тероризмот беше една од точките на дневниот ред кога Аталај и Де Мезиер се состанаа минатата недела. Тие во петокот се согласија нивните земји да воспостават поблиска соработка за безбедносните и контратерористичките прашања.
„Веднаш ќе формираме заедничка комисија за контретероризам и безбедносни прашања“, рече Аталај, кој исто така му предаде на својот германски колега разузнавачки податоци за активностите на ПКК. 
„Нашите разузнавачки агенции ќе ги споредат сопствените информации со она што ни го дадоа“, рече Де Мезиер. „Ќе видиме ако има нови информации и, ако биде потребно, ќе преземеме дејства.“
