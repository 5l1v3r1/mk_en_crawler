23/02/2006
ТИРАНА, Албанија -- За време на посетата во средата (22-ри февруари) холандскиот министер за надворешни работи, Бернард Бот, истакна дека неговата земја очекува Тирана да ги исполни условите утврдени во неодамна потпишаната Спогодба за стабилизација и асоцијација (ССА) со ЕУ. По состанокот со албанскиот претседател Алфред Мојсиу Бот го пофали потпишувањето на ССА, велејќи дека Унијата ги одржала своите ветувања и дека сега е ред на Албанија да ги исполни ветените реформи. Тие го вклучуваат зајакнувањето на борбата против корупцијата и организираниот криминал, реструктуирањето на судскиот сектор и зголемувањето на слободата на говорот.
Во другите вести од средата, владејачката Демократска партија успеа да ја поништи иницијативата за интерпелација, поднесена од страна на опозициската Социјалистичка партија против претседателката на парламентот, Џозефина Топали, за наводни процедурални прекршувања. Голем број пратеници на опозицијата и самите го бојкотираа гласањето, бидејќи не беше прифатено нивното барање за тајно гласање. 
Исто така во средата, претседателот на Централната изборна комисија, Илиријан Целибаши, повторно предупреди за последиците од евентуалното доцнење со изборните реформи. И покрај ветувањата кон меѓународната заедница парламентарната комисија задолжена за реформите сé уште нема започнато со работа. (Aлбански вести, Фокус - 23/02/06; веб-страница на албанскиот претседател - 22/02/06)
