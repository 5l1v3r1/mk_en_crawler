25/04/2011
Од Игор Јовановиќ за Southeast European Times во Белград -- 25/04/11 
Томислав Николиќ повторно прима храна и течности, по апелот на црквата. Во меѓувреме, аналитичарите го оценуваат влијанието на неговиот протест врз расцепканата политичка сцена на Србија. 
Водачот на Српската напредна партија (СНС) почна штрајк со глад и без течности на 16-ти април, барајќи од земјата да одржи предвремени избори. По интервенцијата на патријархот Иринеј, кој му рече дека ваков вид протести не се во согласност со српските православни верувања, Николиќ повторно се напи вода на 21-ви април. 
Неколку дена подоцна, во неделата на Велигден, тој го прекина штрајкот со глад. 
Владата остро ги критикуваше дејствата на Николиќ, велејќи дека истите ја поткопуваат стабилноста на земјата и охрабруваат екстремно однесување. 
„Некој кој се претставува себеси како водач на најголемата опозициска партија мора да има одговорност“, рече Слободан Хомен, координаторот на владата за односи со медиумите. „Тој треба да знае дека неговите дејства може да ги загрозат животите на граѓаните бидејќи тој испраќа порака дека секое барање може да се оствари со жртвување на сопствениот живот.“
„За жал, сето ова е само дел од политичкиот маркетинг кој поставува опасен преседан и го зајакнува имиџот на Србија како незрела и нестабилна држава“, додаде тој.
Белградскиот економист Милан Ковачевиќ, советник за странски инвестиции, рече дека дејствата на Николиќ ќе имаат друга штетна последица. „Фактор во оваа инвестициска клима е подеднакво политичкиот ризик и нестабилноста, што се зголемуваат поради штрајкот на Николиќ и го ослабуваат ставот дека инвестирањето во Србија е оправдано“, рече Ковачевиќ.
Но, членовите на СНС ги отфрлија критиките. „Кому му наштети Николиќ освен самиот себеси ризикувајќи го сопствениот живот? Не скршивме ниедно парче стакло на нашите протести, а не зборување за загрозувањето на стабилноста на земјата. Владата, која не води кон економски колапс, ја загрозува европската перспектива на Србија“, рече Небојша Стефановиќ, член на партиското претседателство, за SETimes. 
Политичкиот аналитичар Дејан Вук Станковиќ смета дека Србија успеала да избегне радикализација. Но, и онака тензичните односи меѓу опозицијата и владата најверојатно ќе се влошат уште повеќе, рече тој. 
„Граѓаните, и покрај нивното незадоволство со животниот стандард, не се подготвени за порадикални протести. Сепак, ние сега ќе имаме целосна поларизација на владата и опозицијата“, рече тој за SETimes. 
„Но, јас не мислам дека европската интеграција ќе се забави како резултат на тоа бидејќи Српската напредна партија, исто така, сака Србија да добие кандидатски статус во ЕУ“, додаде Станковиќ.
Тој се согласи дека штрајкот на Николиќ има потенцијал да ја турне српската политика во ризичен правец. „Ако [претседателот Борис] Tадиќ се откажеше и свикаше [предвремени] избори поради штрајкот на Николиќ, тоа можеше да постави опасен преседан“, рече аналитичарот. „А ако Николиќ ги добиеше изборите, што тој ќе направеше утре, кога незадоволните граѓани ќе започнеа штрајк со глад или ќе почнеа порадикални протести?“ 
Членот на СНС Стефановиќ рече дека неговата партија е подготвена за предизвикот. „Ние сме свесни дека СНС ќе се соочи со многу проблеми ако формира влада“, рече тој. „Сепак, за разлика од оваа влада, која не сака да разговара со својот народ и своите гладни работници, ние ќе ги решиме сите низ дијалог“, рече тој.
Србија треба да одржи редовни општи избори во пролет 2012 година. Предвремените избори би донесле големи дивиденти за СНС, која со месеци добива големи проценти поддршка од гласачите, според анкетите на јавното мислење.
