05/09/2011
Алакбар Рауфоглу за Southeast European Times -- 05.09.11
Само неколку часа по објавувањето во петокот (2-ри септември) на извештајот на ОН во врска со минатогодишниот инцидент со флотилата за Газа, Турција објави дека ќе го протера амбасадорот на Израел во Анкара и ќе ги укине сите воени договори со својот поранешен сојузник. 
Сега односите меѓу двете земји се „дури полоши отколку што беа веднаш по настанот Мави Мармара“, вели Салих Капусуз, заменик-претседател на владејачката Партија на правдата и развојот (АКП), одговорен за јавните односи. 
„Нашата позиција беше јасна од самиот почеток. Каков и да е исходот, ние сме подготвени“, рече Капусуз. „Целиот свет знае, исто како и Израел, дека какво и да е оправдувањето, ова не може да помине без одговор.“
Девет турски активисти загинаа на 31-ви мај 2010 година, откако израелските командоси се качија на хуманитарниот брод Мави Мармара и наидоа на отпор. Според извештајот на ОН од петокот, иако дејството било оправдано според меѓународното право, Израел употребил прекумерна сила.
Aнкара побара официјално извинување и обештетување за семејствата на жртвите, но Израел досега одбиваше. 
„Израел жали за секој загубен живот или повредени за време на инцидентот“, вели Артур Ленк, директор на Одделот за меѓународно право на израелското Министерство за надворешни работи и член на комисијата на ОН. Тој рече дека неговата земја „го прифаќа извештајот на Комисијата и се надева дека Турција ќе работи со истата на обновување на нивните врски и подобрување на односите во взаемен интерес на двете земји“. 
„Односите со Турција беа и остануваат многу важни за Израел“, рече тој. „Заради тоа, Израел прави значителни напори за постигнување билатерален договор кој ќе им овозможи на двете земји да го остават зад себе инцидентот со флотилата и да ги подобрат односите.“ 
„Сега кога е објавен извештајот на генералниот секретар на ОН, ние се надеваме дека ќе биде постигнат компромис во таков дух“, додаде тој. 
Aлон Лиел, поранешниот израелски амбасадор во Турција, вели дека во текот на изминатите месеци главното прашање во израелско-турските односи беше „да се извини или не“. 
„Израел одлучи да не се извини за она што се случи пред една година и сега ќе мораме да живееме со резултатите на неговото одбивање -- турско драстично намалување на турско-израелската дипломатска врска на ниво на втор секретар, најнизок дипломатски ранг во израелската дипломатска служба.“ 
“Штетата во израелско-турската билатерална врска е очигледна и неизбежна“, вели тој.
За Хикмет Цетин, поранешен министер за надворешни работи на Турција, „жално е што инцидентот во Газа е доведен до [вакво] опасно ниво“.
„Во историјата на нашите земји никогаш немало ваков проблем. Ова е погрешен пат како за Израел, така и за Турција“, тврди тој. „Дипломатијата бара трпеливост и време. Само на тој начин може да има решение.“ 
Но, Ценк Сидар, управен директор на вашингтонската Сидар глобал адвајзорс, смета дека нема простор за Турција да направи отстапки. 
„На потег е Израел, и така ќе остане некое време“, вели тој. Истовремено тој додава: „понатамошното влошување на израелско-турските односи претставува огромен ризик за регионот во време на зголемени и раширени немири“.
Со оглед на актуелната состојба, водачите бараат начин да се излезе од ќор-сокакот.
Цетин вели дека е потребно „големо свртување“ со поддршка на меѓународното и локалното оштество.
„Ова може да дојде и до културно ниво, дури и во фудбалската дипломатија“, спомена тој, посочувајќи го натпреварот од Шампионската лига на УЕФА, кој можеби ќе се игра во Истанбул меѓу Бешикташ (Турција) и Макаби Тел Авив (Израел), на 15-ти септември.
Иако не се знае дали израелскиот тим ќе дојде во Турција, властите во Анкара ветуваат дека ќе покажат максимално гостопримство. 
„Политиката и спортот се две различни работи“, рече министерот за млади и спорт, Суат Килич. „Го гледаме овој натпревар од перспектива на спортовите. Турскиот народ ќе покаже гостопримство кон секој кој доаѓа за меѓународни натпревари во нашата земја.“
