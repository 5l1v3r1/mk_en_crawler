12/04/2010
БРИСЕЛ, Белгија -- Министрите за финансии на Еврозоната во неделата (11-ти април) се согласија за пакетот помош од 30 милијарди евра за Грција, но истакнаа дека Атина сé уште не побарала активирање. На прес-конференцијата во Брисел по видео-конференцијата на министрите, комесарот на ЕУ за економски и монетарни прашања, Оли Рен, и претседателот на Еврогрупата, Жан-Клон Јункер, објавија дека е дадено зелено светло за планот. Рен рече дека тригодишните заеми на еврозоната ќе имаат каматна стапка од околу 5 отсто, што е далеку под сегашните пазарни стапки од околу 7,3 отсто. Грција сака да позајмува по каматни стапки поблиски до оние што ги добиваат нејзините колеги од еврозоната. 
„Со денешната одлука, Европа испраќа јасна порака дека никој повеќе не може да игра со нашата заедничка валута; никој не може да игра со нашата заедничка судбина“, рече грчкиот премиер Јоргос Папандреу, коментирајќи за одлуката. Министерот за финансии, Јоргос Папаконстантину, исто така, го поздрави чекорот. Управниот директор на ММФ, Доминик Штраус-Кан, рече дека Фондот е подготвен да придонесе со финансирање, „вклучително и преку повеќегодишен стенд-бај аранжман“. Тим на ММФ в понеделник во Брисел ќе расправа околу прашањето со грчките претставници. (AФП, Ројтерс, ББС, АП, АНА-МПА - 11/04/10)
