07/09/2006
Од Антонела Архин за Southeast European Times – 07/09/06
Неодамнешната операција против фалсификувањето во Црна Гора, резултираше со најголемото конфискување на фалсификувани пари досега во Југоисточна Европа, според полицијата. Започната во јануари и завршена во август, операцијата „Трезор“ доведе до запленување на 714.000 евра и 150.000 американски долари како фалсификувани пари, како и до неколку апсења. 
Полицијата ја започна истрагата откако доби информации дека меѓународна криминална група се подготвува да пренесе голема количина фалсификувани пари на црногорскиот пазар. Парите требаше да бидат дистрибуирани преку различни канали во Албанија, Косово и Италија, како и во земјите на Западна Европа, преку Босна и Херцеговина и Хрватска. 
На 12-ти август една Литванка беше уапсена во Улцињ при обид да употреби фалсификувани 200 евра. Набргу потоа, беа упасени седум други лица, а се трага по уште тројца. Помеѓу уапсените имаше и еден полицаец. 
Фалсификувани пари во вкупна вредност од 150.000 евра и 100.000 американски долари беа пронајдени во автомобил кој се движеше од Подгорица до Бар. По пребарувањето на различни станови и други простории кои ги користеле наводните членови на криминалната група, беа пронајдени уште 564.000 евра и 500 американски долари. Шверцерите, наводно, успеале да стават во промет само мала количина од фалсификуваните пари. 
Полицијата соопшти дека парите биле најдобриот фалсификат што воопшто го виделе, но биле отпечатени на нешто подебела хартија од вистинската валута. Сепак, според претседателот на Централната банка, Љубиша Крговиќ, криминалците тешко ќе можеле успешно да стават во промет во Црна Гора милиони фалсификувани евра. 
Вработените во регионалните центри и банки на Централната банка се обучени да препознаат фалсификувани банкноти, рече тој, наведувајќи ја конверзијата на евра во 2002 година. Во тоа време биле откриена само една нерегуларна банкнота -- и тоа не бил фалсификат, туку две парчиња од парата споени со лепак. 
Операцијата „Трезор“ беше спроведена во соработка со Интерпол, како и со бугарската и српската полиција. Нејзиниот успех сигурно ќе има позитивен одек помеѓу земјите во регионот и нивните полициски организации, вели полицискиот експерт Марко Ничовиќ. 
Тој вели дека Црна Гора привлекува криминални групи поради големиот прилив на туристи и странци. Како резултат на тоа, особено е важно за новата независна држава тесно да соработува со другите полиции во регионот, како и со меѓународните полициски организации, како што се ФБИ и Скотланд Јард, додаде тој. 
Директорот на полициската администрација, Веселин Вељовиќ, ја пофали операцијата. Нејзиното успешно завршување покажа дека Црна Гора е на пат да добие модерна полициска организација, рече тој.
