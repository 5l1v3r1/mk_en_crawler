30/05/2007
Од Марина Стојановска за Southeast European Times во Скопје - 30/05/07
Најголемата партија на етничките Албанци во Македонија, Демократската унија за интеграција (ДУИ), одлучи да го продолжи учеството во парламентот по бојкотот што траеше скоро четири месеци. Овој потег уследи по договорот што беше постигнат со партијата на премиерот Никола Груевски, ВМРО-ДПМНЕ. 
„Политичките разговори успешно завршија“, рекоа Груевски и водачот на ДУИ, Али Ахмети, во заедничката изјава по нивниот состанок во вторникот (29-ти мај), со која завршија неколкунеделните преговори. 
Партиите, наводно, постигнале согласност за 46 нацрт-закони што треба да бидат донесени според т.н. Бадинтеров принцип, со кој некои категории од легислативата не можат да бидат усвоени без најпрво да бидат одобрени од страна на пратениците што ги претставуваат етничките малцинства. 
Покрај тоа, тие се согласија со промените во парламентарниот Комитет за меѓуетнички односи, при што членот на ВМРО-ДПМНЕ ќе биде заменет со претставник на опозицискиот Социјадемократски сојуз на Македонија (СДСМ). СДСМ со тоа ќе добие мнозинство во комитетот.
Веднаш стигнаа реакции од ЕУ и САД, во кои тие го поздравуваат веројатниот крај на политичката криза што ја следеше Македонија со месеци.
Договорот претставува „важен чекор напред во однос на процесите на интеграција на земјата во ЕУ и НАТО“, се вели во заедничкото соопштение на Мисијата на ЕУ во Скопје и Американската амбасада.
Претставникот на ЕУ во Македонија, Ерван Фуере, го пофали последниот развој на настаните, истакнувајќи ја потребата од фокусирање на сите напори на реформскиот процес.
Продолжувањето на реформите е од суштинско значење бидејќи земјата се соочува со клучни одлуки поврзани со членството во ЕУ и во НАТО, рече тој. 
Пред соопштението од вторникот, имаше уште еден пресврт. Во саботата водачот на помалиот коалициски партнер, Демократската партија на Албанците (ДПА), Мендух Тачи, рече дека неговата партија ја напушта владата. Една од причините, според него, беше тоа што ВМРО-ДПМНЕ беше близу до постигнување договор со ДУИ. 
Во интервјуто за ББС изминатиот викенд, Ахмети рече дека е подготвен да потпише договор со Груевски кој ќе ги опфаќа прашањата како што се пензиите за борците на ОНА и употребата на албанскиот јазик, покрај менувањето на членовите на Комитетот за меѓуетнички односи и категоризирањето на законите кои спаѓаат во Бадинтеровиот принцип. 
Сепак, Груевски негираше дека ВМРО-ДПМНЕ и ДУИ потпишале каков било официјален договор. 
„Никогаш не стана збор за потпишување договор. Нема никаков договор за употребата на албанскиот јазик и пензиите за борците на ОНА“, рече премиерот.
Тој потоа се состана со Тачи, на разговори за подобрување на комуникацијата помеѓу ВМРО-ДПМНЕ и ДПА. Подоцна истиот ден ВМРО-ДПМНЕ објави дека актуелната коалиција и политичкиот дијалог продолжуваат.
