23/06/2010
(AФП, Ројтерс, Блумберг, Еурактив, ИТАР-ТАСС - 23/06/10; ФТ, Блумберг, Ројтерс, ДПА, ББС, Њујорк тајмс, Дојче веле, ВОА, РИА Новости, Маркетвач, Еуопсервер - 22/06/10)
Русија драстично го намали дотурот на гас за Белорусија во среда (23-ти јуни) поради продлабочениот спор околу цената меѓу двата соседи, но увери дека потегот нема да ги попречи снабдувањата за Европа.
„Имам [две] вести за вас -- една добра и една лоша“, рече генералниот директор на Гаспром, Алексеи Милер, во коментарот емитуван на руската државна телевизија.
Добрата вест е дека „транзитот на рускиот гас преку Белорусија се реализира во целосен обем и корисниците на рускиот гас [во Европа] немаат никакви проблеми со снабдувањето“, рече тој. „Лошата вест е дека белоруската страна не презема никакви чекори за да ги плати долговите за дотурот на руски гас, и од 10 часот изутрина на 23-ти јуни ние воведуваме ограничување на дотурот со руски гас за Белорусија за 60 отсто.“
Енергетската криза меѓу двете поранешни советски републики изби во понеделникот, кога обемот на редовните дневни снабдувања со руски гас за Белорусија се намали за првични 15 отсто во обид да се изврши притисок врз Минск да го подмири својот долг. Кратењата се удвоија на 30 отсто во вторникот, кога Гаспром предупреди дека тие можат да се зголемат на 85 отсто во случај Белорусија да не успее да дејствува брзо. 
Руското претпријатие тврди дека Минск му должи 192 милиони американски долари за дотурот на гас од јануари.
„Рестрикцијата на снабдувањата ќе продолжи во сразмер со неподмирените долгови“, рече Милер во средата. 
Неговата изјава уследи по изјавата на белорускиот претседател Александар Лукашенко претходниот ден, кој рече дека неговата земја ги позајмила парите што й требале за подмирување на долгот кон Гаспром, што ќе се случи „наскоро“. Но, тој исто така го обвини руското претпријатие дека не платило 260 милиони американски долари за гасните транзитни трошоци што му ги должи на Минск.
Спорот, наводно, произлегува од фактот дека Белорусија продолжи да плаќа за својот увоз на руски гас по цена која стапи на сила минатата година: 150 американски долари за 1.000 кубни метри гас. Гаспром оттогаш ја зголеми на 169,20 американски долари за првото тримесечје оваа година и 184,80 американски долари за второто, според Ројтерс. Руското претпријатие вели дека долгот на Минск е можно да порасне на 600 милиони американски долари до крајот од 2010 година, ако продолжи да плаќа по минатогодишната стапка.
Рускиот снабдувач покрива четвртина од потребите за гас на Европа. Од вкупната количина 80 отсто се пренесува преку Украина, а преостанатите 20 отсто преку Белорусија. 
Лукашенко во вторникот рече дека спорот со Москва се претвора во целосна „гасна војна“. 
„На владата й наредив да прекине со транзитот преку Белорусија додека Гаспром не плати за транспортот“, рече тој за време на состанокот со рускиот министер за надворешни работи, Сергеј Лавров. „Тие не платија ни една копејка половина година.“ 
Тој, исто така, го критикуваше рускиот претседател Дмитри Медведев за коментарот што го даде во понеделникот по понудата на Минск да го плати својот долг во вид на белоруска опрема или машинерија. Коментирајќи во врска со предлогот, Медведев рече: „ниту пити, ниту путер, ниту сирење, ниту палачинки“ не беа прифатливи. 
Лукашенко во вторникот рече дека нема да прифати никакви обиди од страна на Москва за оцрнување на неговата земја.
„Жалам, кога почнаа да не понижуваат со котлети или колбаси или путер или палачинки, ова го доживеавме како навреда за белорускиот народ“, истакна тој. 
Повикувајќи ја Белорусија да се придржува на своите обврски, Европската комисија доцна во вторникот објави дека нема знаци оти Минск го затворил транзитот на гас за Европа.
„Очекуваме протекот на гас за Западна Европа да не биде погоден и очекуваме исполнување на договорните обврски“, рече Марлен Холзнер, портпаролка на комесарот за енергија на ЕУ, Гунтер Отингер. 
Во меѓувреме, претседателот на Европскиот парламент, Јержи Бусек, изјави за руската РИА Новости дека ЕУ ќе остане настрана од енергетската расправија меѓу двете земји. 
„Слични кризи се случувале со Украина и Белорусија и претходно“, рече тој во вторникот, што очигледно се однесуваше на руско-украинската гасна криза во 2006 и 2009 година и една куса во раната 2007 година, предизвикана од спорот околу цената на нафтата меѓу Москва и Минск.
„Не се мешаме во односите меѓу двете земји -- тоа треба да го решат Русија и Белорусија или Русија и Украина. ЕУ нема директно да се вклучува во решението на овој конфликт.“
