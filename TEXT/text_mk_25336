28/02/2010
ТИРАНА, Албанија -- Водачот на опозициската Социјалистичка партија (СП) Еди Рама во петокот (26-ти февруари) рече дека неговата партија повторно го напушта парламентот и се закани со големи јавни протести ако премиерот Сали Бериша не се согласи да ги отвори гласачките кутии од општите избори во јуни 2009 година. Рама ги упати заканите откако 65 пратеници на СП се вратија во парламентот во четвртокот за да положат свечена заклетва и да ги предадат своите услови за враќање на работа. Групата го бојкотира парламентот скоро шест месеци поради наводниот фалсификат на изборите во 2009 година.
Според првиот предлог на СП, специјална комисија за истраги треба да биде формирана со задача да ги преиспита изборите во јуни. Вториот предлог е да се дозволи секоја партија која сака да ги отвори гласачките кутии, да го стори тоа. Рама рече дека овие предлози ќе донесат европски стандарди по, како што ги опиша СП, 20 години фалсификувани избори во Албанија. Пратениците на СП се вратија во парламентот неколку дена пред 7-ми март -- крајниот рок до кој -- според уставот -- тие ќе ги изгубеа мандатите ако не положеа свечена заклетва на функциите. (НОА, МИА, Балканвеб, Шекули - 26/02/10)
