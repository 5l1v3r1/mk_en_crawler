10/05/2012
Дражен Ремиковиќ за Southeast European Times во Загреб -- 10.05.12 
Цените на електричната енергија и гасот за домаќинствата пораснаа во Хрватска овој месец, зголемувајќи ги сметките за гасот за 22 отсто, а за електричната енергија за 20 отсто.
Потрошувачите се лути поради ова ново оптоварување на буџетите на нивните домаќинства, додека аналитичарите велат дека државата може да направи профит на друг начин.
Владата, која го одобри зголемувањето на 1-ви мај, објасни дека дел од националната индустрија која добива директен дотур на гас, нема да се соочи со скок на цената, додека цените на гасот за училиштата, болниците и некои индустриски сектори ќе се зголемат за 6,75 отсто. 
„За сите потрошувачи чија потрошувачка е поголема од еден милион метри кубни гас годишно, цената на дистрибуцијата е намалена, и затоа тие ја намалија севкупната цена на гасот. Оваа одлука се смета важна за економската стимулација“, рече за SETimes Ана Перица, портпаролка на Министерството за економија.
Дамир Новотни, економски аналитичар и поранешен член на советот на гувернери во Централната народна банка, рече дека зголемувањето на цената е неизбежно бидејќи Хрватска е голем увозник на различни видови енергија. 
„Ова е дефинитивно шок за сите хрватски државјани и претставува голем проблем бидејќи зголемувањето на цената е многу високо. Ова беше направено бидејќи Хрватска е голем увозник на енергија. Но, пред зголемувањето на цената, владата мораше да го реструктуира државното претпријатие за електрична енергија, и да го подели на неколку претпријатија за да го намали трошокот. Пресметката за потрошувачката на електричната енергија треба да биде потранспарентна, бидејќи сега Електропривреда ги пресметува последните сметки засновани на некои од своите внатрешни, нејасни тарифи“, рече Новотни за SETimes. 
Хрватска моментно увезува скоро 70 отсто од својата енергија. Просечната нето плата во април изнесуваше 700 евра, додека владата објави дека новото зголемување на цената на електричната енергија и гасот ќе чини дополнителни 15 до 20 евра месечно.
Лав Комнениќ (27), студент по економија од Загреб, рече дека зголемувањето на цената претставува директен напад на животниот стандард. 
„Владата ги намалува цените на електричната енергија и гасот за претпријатијата, а ги зголемува за граѓаните. Може ли крадењето од граѓаните да биде поочигледно од ова? А што е со нивните плати, кога ќе направат подобрувања во оваа област“, рече Комнениќ за SETimes. 
Министерот за финансии, Славко Линиќ, рече дека сметките за електричната енергија во домаќинствата ќе бидат повисоки за околу 14 евра. Премиерот Зоран Милановиќ се согласи со јавната реакција. „За жал, ова е лоша вест и една од работите што ние не можеме да ги контролираме. Тоа е реалноста, но можеме да кажеме дека ова е последната лоша вест.“ 
Роберт Лајовиќ (75), пензионер од Осијек, изјави за SETimes дека неговата пензија не може да ги издржи новите даноци наметнати од владата. 
„Примам просечна државна плата, која е нешто помалку од 300 евра. Сметката за електрична енергија, во просек, изнесува околу 70 евра. Сега ќе биде 100 евра. Една третина од мојата пензија мора да ги покрие сметките за електрична енергија. Не знам како може да се живее во Хрватска со 200 евра месечно“, рече Лајовиќ.
Цените на енергијата во регионот, исто така, растат. Во Црна Гора, цената на електричната енергија се зголеми за 7 отсто во февруари. Граѓаните досега организираа три протести против зголемувањето, но владата ги одби нивните барања за приспособување.
Во Србија минатата година цената на електричната енергија скокна за 15 отсто, и државното електрично претпријатие објави дека нема да има нови зголемувања до септември. 
Во Босна и Херцеговина, Електропривреда Херцегбосне, едно од трите државни електрични претпријатија, исто така, ги зголеми цените. Почнувајќи од април, зголемувањето беше 12 отсто, додека другите две државни електрични претпријатија не најавија зголемувања на цената.
