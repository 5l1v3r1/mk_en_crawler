17/01/2012
Менексе Токјај и Енди Дабилис за Southeast European Times во Истанбул и Атина -- 17.1.12
Експлозивното тврдење минатиот месец од страна на поранешниот турски премиер Месут Јилмаз дека турски агенти се замешани во подметнување на пожари во Грција во средината на 1990-тите години не ги разгоре односите помеѓу овие две земји како што се очекуваше. 
Реакциите на овие два ривали покажаа колку далеку стигнале двете земји во обидите дипломатски да ги решат проблемите.
Како доказ за ова, грчкиот и турскиот министер за надворешни работи -- Ставрос Димас и Ахмет Давутоглу -- телефонски разговараа три пати откако ова тврдење излезе во медиумите на 26-ти декември, а турскиот министер за европски прашања Егемен Багис го посети грчкиот министер за одбрана Димитрис Аврамопулос на 5-ти јануари. 
Јилмаз тврди дека поранешниот турски премиер Тансу Чилер користела дискреционен фонд во периодот меѓу 1995-та и 1997-та година за да им плати на турските агенти да подметнат пожари во Грција како одмазда за подметнатите пожари од страна на Грција во туристичките области на Турција. 
Јилмаз потоа изјави дека бил погрешно цитиран и дека тој всушност мислел на можна инволвираност на агенти на грчката тајна служба во шумските пожари во Егејскиот регион. 
„Реков дека објавувањето на овие обвинувања пред да бидат докажани би било погрешно за нашите односи со Грција и затоа тие треба да бидат оценети во рамките на државата“, беше цитиран Јилмаз, кој беше премиер три пати во 1990-тите години. 
„За жал, ова прашање беше целосно извртено за сензационалистички цели“, додаде тој.
Но, Грција и понатаму инсистира на истрага, без да дозволи овие обвинувања да ги загрозат билатералните односи на официјално ниво. 
„Овие изјави и релевантните информации кои беа објавени во медиумите се важни за нас и треба да се спроведе темелна истрага. Турција треба да ни ги даде сите наоди што ги има за ова“, Григорис Делевекурас, портпарол на грчкото Министерство за надворешни работи во Атина изјави за SETimes. 
„Ние им испративме јасна порака да спроведат истрага, а грчките власти ќе треба да го испитаат тоа. Ние повторно ги отворивме досиејата“, додаде тој. 
Но, последиците ги достигнаа локалните власти и предизвикаа националистички чувства во Грција во време на економска криза. 
Димитриос Стергиу-Капсали, градоначалник на Пендели, предградие во северна Атина, каде имаше пошумена планинска област уништена во пожарите пред неколку години, рече дека ќе побара обештетување од Турција. 
Тој рече дека 25.000 хектари шума се уништени во пожар во 1995-та година, со штета од речиси 47 милиони евра, извести новинската агенција Чихан.
Во меѓувреме, обвинителот во грчкиот Врховен суд Јанис Тентес им наредил на обвинителите да ги преиспитаат доказите собрани за шумските пожари од 1995-та година, извести атинскиот весник Катимерини. 
Аналитичарите велат дека недостатокот на конкретни докази против Турција ја намалува можноста судските процеси да резултираат со одлука против Турција. Поради брзо растечката економија на Турција и економска криза во Грција, Атина можеби ќе сака да избегне обвинувањата да станат прашање во билатералната агенда што само ќе доведе до ќор-сокак. 
„Она што е интересно и впечатливо е официјалната реакција на забелешките од страна на двете земји“, вели Димитриос Триантафилу, грчки професор на универзитетот Кадир Хас во Истанбул. „Иако грчко-турските односи можат да се разнишаат во иднина поради различни причини, забелешките на Јилмаз беа неверојатно добро издржани од страна на властите во Атина и Анкара“. 
„Подобрувањето на односите со Турција [од доцните 1990-ти] има поголема вредност од оваа оштета“, тврди Музафер Кутлај, експерт за Балканот во Меѓународната организација за стратегиски истражувања (УСАК) во Анкара.
„Непријателството со Турција би било последното нешто што би й било потребно на Грција во овие влошувачки финасиски услови“, вели Кутлај. 
Од крајот на 1990-тите, грчко-турските односи поминаа долг пат, кој Кутлај го опишува како рамка на "контролирана тензија". 
И додека соработката во социо-културната и економската област продолжува да напредува, објаснува Кутлај, "структурните линии на недоразбирање" остануваат клучна карактеристика на билатералните односи.
Триантафилу се согласува: „Забелешките на Месут Јилмаз се карактеристика на една друга ера во грчко-турските односи кога меѓусебниот сомнеж меѓу двете земји беше поголем и, најверојатно, двете страни се обидуваа да ја нарушат другата на некои од начините предложени од поранешниот премиер“. 
Но, според Триантафилу, обвинувањата ги погодија слабите точки на националистичката сегменти во Грција кои беа загрижени за намалувањето на богатствата на нивната земја и нивната стратешка положба наспроти Турција. 
Ставрос Каркалецис, кој го предводи елинистичкиот Центар за европски и меѓународни анализи во Атина, кој се занимава со проучување на грчко-турските односи, рече дека приказната за шумските пожар е најмалата грижа во билатералните односи. 
Тој стравува дека Турција ќе направи поагресивни воени потези бидејќи Грција ги намалува средствата за одбрана поради економската криза.
„Тие ги запалија нашите шуми ... сите тука знаеа со години дека тоа се случи“, изјави тој за SETimes. „Грција денес треба да се грижи многу повеќе за стабилноста на Егејот бидејќи Грција не ја има истата моќ што ја имаше пред 20 години“, рече тој. 
