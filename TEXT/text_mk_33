08/11/2004
Од Бет Кемпшрор за Southeast European Times во Сараево - 08/11/04
Бидејќи луѓето бараат начин за да си го извадат лебот во стагнантното стопанство на Босна и Херцеговина, некои луѓе во Херцеговина се надеваат на производството на вино, традиција стара со векови.
Овогодинешната берба, која траеше од средината на септември до почетокот на октомври, беше најдобрата во изминатите десет години за една од најголемите винарии во регионот - винаријата Читлук, околу 40 минути југоисточно од Мостар. 
„Оваа година беше исклучително добра, за 10 отсто поуспешна од минатата година“, рече извршниот директор на винаријата Читлук, Споменка Бркиќ. „Имавме многу сонце и добри климатски услови“.
Веќе 2000 години, Херцеговците - од старите Илири до Римјаните па се до денешните Словени - одгледуваат грозје и прават вина и гроздова ракија. Карпестите ридови во Херцеговина не се снежни планини со шума на кои помислуваат поголемиот број луѓе кога ќе помислат на Балканот. Всушност, Херцеговина - сместена помеѓу јадранскиот брег на Хрватска и планините на Босна - има повеќе медитеранска клима, со просечна годишна температура од 14 степени целзиусови, доста сонце и дожд кој претежно паѓа во пролет и рана есен. 
Грозјата кои се одгледуваат тука, белата Жилавка и црвената Блатина, добро поднесуваат суша и се користат за правење на суви вина кои се релативно ефтини. Квалитетните вина можат да се купат во супермаркетите и продавниците во БиХ за околу 9,7 евра и нагоре по шише, додека пак најефтините нефлаширани вина се движат околу 1,6 евро.
Пред 1992-та година, целото производство на вино беше централизирано во земјоделскиот конгломерат Хепок. Меѓутоа, за време на конфликтот 1992-1995, претпријатието - како и секоја друга индустрија во БиХ за време на војната - се распадна.
Винаријата Читлук некогаш беше дел од Хепок. Беше многу тешко да се развие бизнис од некогаш огромното претпријатие, рече Бркиќ, но неговите вработени беа подготвени да истрајат за подобри времиња - за разлика од Мостар, каде неплатените работници штрајкуваа и претпријатието отиде под стечај. 
„1993-та и 1994-та година беа лоши“, рече таа. „Никој не земаше плата шест или седум месеци, но нашите работници беа трпеливи и сега заработуваат една просечна плата за БиХ.“ 
Винаријата Читлук вработува 90 луѓе и произведува 960 000 литри вино годишно. Конкуренцијата, според Бркиќ, станува силна. Во тоа подрачје се наоѓа и винаријата Љубуски со слична големина, како и 35 помали, семејни винарии.
Ставајќи ја конкуренцијата настрана, поголемиот број производители станаа членови на Асоцијацијата на херцеговските производители на вино, непрофитна организација основана во 2001-та година, која врши притисок врз властите во БиХ за да го подобрат производството на вино.
Секретарот на асоцијацијата Марин Сивриќ рече дека повоените проблеми со кои се соочува секоја винарија - загуба на извозните пазари, поголема конкуренција на домашниот пазар и намалена куповна моќ кај локалното население - се проблеми кои ги споделувааат сите винарии. 
„Идејата за асоцијацијата произлезе од страна на производителите на вино кои сфатија дека индивидуланите проблеми можат да бидат полесно претставени кога ќе се појавиме заедно отколку ако тоа се направи индивидуално“, рече тој, додавајќи дека локалните власти ќе и помогнат на БиХ генерално доколку им помогнат на производителите на вино. 
„Трговскиот дефицит на БиХ изнесува 1,6 милијарди евра годишно, а прашањето сега е кога оваа земја ќе биде способна да продаде било што [за извоз]. Затоа мислиме дека време е да посветиме поголемо внимание на примарните земјоделски производи“, додаде тој.
 Асоцијацијата веќе постигна една од своите најважни цели со тоа што го убеди парламентот да иницира донесување на нов закон за виното. Вината моментално се класифицирааат како „алкохол“ според државниот закон, а тоа значи повисоки даноци и забрана за телевизиско рекламирање. Поголемиот број европски земји го класифицираат виното како прехранбен производ. Овој закон, ако се донесе, ќе го направи истото. 
Марио Леко, асистент по лозарство на Универзитетот во Мостар, рече дека властите треба да преземат нешто во однос на необработеноста на лозарското земјиште во Херцеговина. Тој истакна дека треба да бидат обработувани 12 000 хектари земја - наспроти денешните 4000 хектари - доколку БиХ планира да ги достигне европските нивоа на производство на вино. 
„БиХ има исклучителни можности“, рече тој. „Производството на вино е едно од малкуте нешта кои навистина може да ги искористи оваа област, бидејќи грозјето овде може да расте и без наводнување. Тоа е традиција - го чувствуваме во нашите души и во нашите срца - и во него е вклучено целото семејство, од децата до најстарите. 
Една од многуте семејни винарии која доживува камбек од времето на босанскиот конфликт е винаријата Андрија покрај Читлук. Таа е во семејството Кориќ веќе 200 години. Двајцата браќа кои ја поседуваат, Миро и Валентин, одлучија да го спојат модерното со традиционално кога инвестираа во проширување во 1995-та година.
Малата винарија, која произведува помеѓу 200 000 и 300 000 литри годишно, има современа, 20 стапки долга машина за флаширање на која работат неколкумина од 18 вработени во винаријата. Но неколкуте огромни дабови буриња во визбата, каде црвеното вино лежи две години, а белото вино една година, се традиционални. 
Пријатната просторија со висок таван со кујна и маси во пабски стил - каде посетителите можат да ја пробаат црвената Блатина, белата Жилавка или Розето на Андрија - е исто така традиционална особина.
Иако извозот во Хрватска, Србија, Германија, Швајцарија и Полска сочинува 50 отсто од бизнисот на Андрија, браќата се надеваат да го зголемат производството и да продаваат на повеќе пазари во иднина.
„Голема промена [за семејните винарии] е градењето на нови визби, а тоа е еден од начините на кој Херцеговина се враќа кон лозарството“, рече Миро Кориќ.
Друга семејна винарија, Домановиќи, која се наоѓа во близина на Столац, го изгради својот бизнис токму на таков начин. Генералниот менаџер Иван Задро пред околу пет години инвестираше 1,8 милиони евра за модернизирање на винаријата. Домановиќи сега произведуваат неколку видови на високо квалитетно вино, како и единственото шампањско во БиХ. 
Кога сме повторно кај винаријата Читлук, Бркиќ рече дека досега винариите мораа да прават се сами. “Немаме никаква поддршка од државата, од политичарите, од било кој. Се постигнавме сами“, рече таа. „Секоја година велиме дека ќе биде подобро. За Херцеговина единствената иднина е во винариите“.
