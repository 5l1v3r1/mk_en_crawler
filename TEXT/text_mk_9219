14/03/2012
Мишко Талески за Southeast European Times во Скопје -- 14.03.12
Македонската влада и Здружението на новинари на Македонија (ЗНМ) се договорија клеветата и сличните навреди да не се сметаат за кривични дела, туку за граѓански прекршоци.
Преговорите околу деталите се сé уште во тек, но сите вклучени страни ги пофалија напорите како придонес за унапредување на слободата на медиумите и слободата на говорот. 
„Дијалогот се води во конструктивна атмосфера, оди во вистинската насока, но разговорите треба допрва да го формализираат решението“, рече за SETimes Гордана Јанкуловска, членка на владиното координативно тело, кое преговара со ЗНМ.
Претседателот на ЗНМ, Насер Селмани, рече дека опсегот на казните ќе биде наскоро утврден, но истакна дека е важно тоа што клеветата не е повеќе дел од кривичниот законик. 
„Зазедовме генерален став дека казната треба да се ограничи, но прашање на договор е нејзиниот опсег. Никој не губи со ова решение и тоа значително ќе ја унапреди слободата на медиумите во Македонија“, рече Селмани.
Вицепремиерката за евроинтеграции, Теута Арифи, рече дека дијалогот е насочен кон унапредување на слободата на говорот.
„Процесот започна во септември и вродува со плод. Истиот е збогатен и е во рамките и условите на ЕУ“, рече Арифи.
Декриминализацијата на клеветата и сличните навреди треба да се одвива паралелно со една поголема професионализација и поголемо чувство на новинарска одговорност, според премиерот Никола Груевски.
„Многу новинари имаат чувство на одговорност и професионализам, но очигледно е дека имаше и слабости во таа област во минатото“, рече Груевски.
Некои новинари рекоа дека потегот на владата е добар, но не ги менува суштински работите, со оглед на тоа што никој не оди во затвор за клевета. 
„Во иднина, казните ќе бидат намалени, што ќе им даде можност на оние со доволно пари совесно да клеветат и да платат за тоа“, рече за SETimes уредникот на телевизија Канал 5, Горан Момироски.
Клеветата треба да се стави во делот на граѓанскиот законик кој се однесува на прекршоците, а не судските постапки, рече за SETimes претседателот на партијата ТМРО, Ванчо Шехтански.
„Ова ново решение мора да има одредби во врска со законскиот рок во кој случаите ќе бидат извадени од кривичниот дел, бидејќи некои кои се регистрирани три или четири години се префрлени во судски постапки и ќе потраат дополнително време. Сумите тогаш ќе бидат уште поголеми отколку казните за кривична пресуда“, рече Шехтански.
Експертите велат дека проблемите се јавуваат кога се одредуваат високи парични казни бидејќи не се применуваат стандардите на ЕУ. Судиите треба да ја применуваат Европската конвенција за човекови права, како дополнување на македонскиот закон, но за да го направат тоа потребна им е дополнителна обука.
„Клеветата ќе се декриминализира и води преку граѓанскиот законик, но новинарите ќе се соочат со високи парични казни. Тоа е проблем со кој се соочуваат српските новинари. Тие го направија она што ние во Македонија го правиме сега“, рече за SETimes Слаѓана Димишкова, новинарка за весникот Нова Македонијa. 
Слично на тоа, новинарите од Босна и Херцеговина велат дека декриминализацијата на клеветата пред една деценија -- кога двата ентитета на државата усвоија скоро идентична легислатива за клеветата -- ги изневери нивните надежи за помалку судски процеси за клевета.
Тие рекоа дека промената ја охрабри слободата на печатот и слободата на изразувањето, но политичарите и понатаму ги тужат новинарите во судскиот систем во кој тие имаат огромно влијание.
„Новинарите не веруваат дека судството носи правични пресуди во ситуација кога политичар тужи новинар за клевета. Пресудите се носат во зависност од тоа кој влијае на судовите, а истите се очигледно под влијание“, рече за SETimes новинарот на телевизија БиХ, Владимир Шушак.
Шушак објасни дека пресудата предвидува паричен надоместок за наводна психичка болка и нарушена репутација, што може сериозно да влијае на економскиот и социјалниот статус на новинарите.
Неодамна Европската комисија ги поддржа мерките на српската влада за бришење на клеветата и навредите од кривичниот законик на земјата.
„По усвојувањето и амандманите на кривичниот законик, Србија стана една од модерните земји во кои клеветата и навредите не постојат како кривични дела.“
Момировски објасни дека декриминализацијата на клеветата има кумулативен ефект врз слободата на медиумите, но иницијативата во Македонија нема директно да влијае на ситуацијата со медиумите во регионот.
„Позицијата на новинарите во однос на властите во регионот е многу слична. Ако ЕУ изврши притисок за исполнување на одредени услови, истите ќе се случат“, рече Момировски.
