27/10/2010
Од Наташа Радиќ за Southeast European Times во Загреб -- 27/10/10
Таксистите во вторникот (26-ти октомври) ги наредија своите автомобили во историскиот центар на Загреб, протестирајќи поради одлуката за ставање крај на монополот на Радио такси Загреб, кој е моментно единствениот понудувач на такси-услуги во главниот град.
Повеќе од 50 автомобили го блокираа Горњи град, стариот дел од градот со тесни улички и ограничен сообраќај и, всушност, ја отцепија областа. 
Неколку дена претходно, тие се обидоа да го запрат сообраќајот намерно возејќи бавно низ главните улици на градот. Возачите стравуваат дека воведувањето конкуренција ќе ги намали цените и ќе дојде до кратење на работните места. 
Сепак, напорите беа залудни. Загрепското општинско собрание е решително во однос на потребата за разбивање на монополот со цел да се подобрат услугите и да се донесат повеќе автомобили на патиштата. 
Рудолф Снидаршиќ (57), е меѓу оние кои се собраа пред зградата на собранието и го блокираа сообраќајот заедно со своите колеги. Тој изјави за SETimes дека работи како таксист 30 години и се плаши дека измените можат да ја поткопаат неговата егзистенција.
„Ако дојде до тоа, сигурен сум дека повеќе нема да работам како таксист. Ако дојде поевтина конкуренција, ние сме проколнати“, рече Снидаршиќ. 
Во хрватскиот главен град моментно има 1.034 такси-лиценци, а сега бројот е предвидено да за зголеми за 270. 
„Разочарани сме бидејќи никој не го слуша нашиот глас“, рече Мирсад Кукиќ, портпарол на таксистите. „Свесни сме дека конкуренцијата веднаш ќе почне да ги спушта цените надолу, а со тоа и ние ќе сме исфрлени. Тие само ќе ги земат парите и ќе исчезнат.“
„Ние сме исто така за пазарна либерализација, но десет години градските власти не ни дозволуваа да имаме по повеќе возачи на еден автомобил“, додаде тој. Возачите на Радио такси се обидоа да се соочат со предизвикот нудејќи попуст од 50 отсто.
Но, лошите вести за возачите може да бидат благослов за клиентите. Многу луѓе ги сметаат актуелните цени на такси-услугите за претерани.
„Не се сеќавам кога последен пат сум се возел со такси во Загреб. Тоа е, едноставно, премногу скапо. Мислам, зошто можам да си дозволам такси во Прага или Варшава, а не можам во мојот роден град?“, рече Јосип Јурјевиќ, економист. „Среќен сум што сега ќе има конкуренција.“
Конкурентот од Риека, Такси Камео, чека да влезе на пазарот и вели дека неговите возачи се подготвени да ги преземаат патниците веднаш штом собранието ќе даде зелено светло.
