25/01/2006
(Катимерини - 25/01/06; AП, Атинска новинска агенција, Македонска прес-агенција, SEE Security Monitor, Reporter.gr, FЕНА, Макфакс, МИА, Радио Б92 - 24/01/06)
Земјите од Југоисточна Европа (ЈИЕ) мора да се ослободат од товарот на изминатите конфликти и да ја зајакнат својата политичка и економска соработка, рече во вторникот (24-ти јануари) грчкиот премиер Костас Караманлис. 
„Југоисточна Европа не треба повеќе да биде регион на недоразбирања, насилство и војна“, рече грчкиот водач отворајќи го состанокот на министрите за надворешни работи од земјите на Процесот за соработка во Југоисточна Европа (СЕЕЦП). Тој заслужува да стане регион на соработка и дијалог, продуктивно интегриран во пошироките меѓународни институции, како дел од Европа, каде и припаѓа. 
Деветте земји-членки на СЕЕЦП се: Албанија, Босна и Херцеговина, Бугарија, Хрватска, Грција, Македонија, Романија, Србија и Црна Гора и Турција. Молдавија има статус на набљудувач. 
Албанија, Романија и Турција не ги испратија своите министри за надворешни работи, но беа претставени од други владини функционери. На еднодневниот состанок присуствуваа и делегации од Австрија, која моментно претседава со ЕУ, како и од Велика Британија, Русија, Јапонија и Пактот за стабилност. 
Зајакнувањето на политичкиот дијалог помеѓу земјите од СЕЕЦП, зајакнувањето на регионалната соработка, вклучувајќи ги и областите на економијата, енергијата и инфраструктурниот развој, како и актуелните случувања во регионот, со акцент на Косово, беа главните точки на агендата на состанокот во Атина. 
Караманлис, чија земја ќе претседава со СЕЕЦП до мај, кога истекува нејзиниот едногодишен мандат, рече дека земјите во здружението се врзани со својата евроатланска ориентација и ја споделуваат волјата за „ослободување на нашите опшества од товарот на минатото“ и проширување на нивните хоризонти. „Во ваквите општества, тероризмот и екстремизмот, корупцијата и организираниот криминал немаат место“, рече тој. 
Според грчкиот водач, Комисијата за енергија на ЈИЕ, паневропските коридори, гасоводите и нафтоводите се клучните елемени на процесот за економска соработка и инфраструктурен развој, потребни за интеграцијата на регионот во ЕУ. 
Воспоставувањето на единствена трговска зона би можело да даде нови инпулси на економиите на регионот, додаде тој. 
На крајот од состанокот официјалните претставници на ЈИЕ усвоија декларација за Косово, во која се повикува на мирно решавање на статусот на покраината. Преговорите за статусот на Косово, под покровителство на ОН, требаше да започнат во среда, но беа одложени поради смртта на косовскиот претседател Ибрахим Ругова во саботата. 
Секое евентуално решение „мора да биде постигнато со мирни средства, да исклучува секаков вид насилство и треба да биде резултат на дијалог и преговори“, се вели во декларацијата на министрите за надворешни работи на СЕЕЦП. „Воспоставувањето на демократско и мултиетничко општество во Косово претставува предуслов за неговата европска иднина“, се додава во истата. 
Смртта на Ругова, според грчкиот министер за надворешни работи, Петрос Моливјатис, претставува „дополнителна тешкотија во и онака комлицираниот проблем на Косово“. 
Хрватска, која ќе го преземе ротирачкото претседателство на СЕЕЦП од Грција во мај, вели дека аспирациите за ЕУ на земјите-членки на процесот ќе биде главното прашање за време на нејзиниот мандат на чело на асоцијацијата. Бугарскиот министер за надворешни работи, Ивајло Калфин, во вторникот рече дека неговата земја веќе е подготвена да ја наследи Хрватска како претседавач на СЕЕЦП во мај 2007 година.
