03/06/2008
САРАЕВО, Босна и Херцеговина (БиХ) -- Канцеларијата на високиот претставник (ОХР) во изјавата од понеделникот (2-ри јуни) објави дека иако кампањата за локалните избори на 5-ти октомври започна, користењето на националистичка реторика може да й наштети на политичката атмосфера во БиХ. Изминатиот викенд премиерот на Република Српска (РС) Милорад Додик на конгресот на српското малцинство во Загреб изјави дека РС се смета себеси за држава и дека државата БиХ й била наметната. Босанските политичари остро реагираа на овие зборови, како и хрватскиот претседател Стипе Месиќ, кој присуствуваше на конгресот. Тој рече дека ќе очекува од владата во Белград да испрати јасна порака до РС дека треба да го прифати -- а не да го доведува во прашање -- Дејтонскиот договор. Во својата изјава ОХР вели дека политичарите кои навистина се грижат за народот треба да ги напуштат националистичките говори и наместо тоа да се посветат на прашањата што навистина й се важни на јавноста.
Исто така во понеделникот, Централната изборна комисија на БиХ објави дека верифицирала 64 политички партии и 183 независни кандидати кои планираат да учествуваат на изборите во октомври. (Фена, РТРС, ПБС - 02/06/08)
