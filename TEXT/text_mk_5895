18/04/2011
Од Бојана Миловановиќ за Southeast European Times во Белград -- 18/04/11
Во своето обраќање на големиот митинг во Белград во саботата (16-ти април), опозицискиот водач Томислав Николиќ објави дека отпочнува штрајк со глад за да изврши притисок за предвремени избори во Србија. 
Сега тој се наоѓа во приватна болница во Белград, откако беше префрлен таму на вториот ден од својот штрајк со глад. 
Николиќ, водач на Српската напредна партија вети дека ќе одбива храна и течности. „Нема да се напијам ни капка вода додека не добијам датум за изборите од [претседателот] Борис Тадиќ“, им рече тој на поддржувачите на митингот од саботата. 
Тадиќ „ги отфрли сите предлози за датумот за предвремени избори“, рече Николиќ. „Му давам последна понуда -- Борис, распиши избори кога нешто ќе ми се случи.“ 
Организаторите тврдат дека околу 120.000 луѓе од цела Србија присуствуваа на настанот, додека полицијата и медиумите објавија дека бројот бил близу 50.000. Како и да е, тие дојдоа во Белград со едно барање: Србија да одржи предвремени избори. Моментно, општите избори се закажани за мај 2012 година. 
Во ситуација кога невработеноста во некои делови на Србија достигнува 70 отсто, Николиќ и неговата партија го користат јавното незадоволство во врска со состојбата во економијата. 
„Нашето семејство брои шест членови и ние сите сме ги изгубиле работните места за време на овој режим. Нека види претседателот Тадиќ како едно шестчлено семејство во кое никој не заработува никакви пари, живее, додека за време на режимот на Милошевиќ ние сите работевме и добро живеевме“, рече 50-годишната Драган Николиќ, жител на Топола за SETimes. 
Тадиќ, кој го посети Николиќ во болница, рече дека ќе донесе одлука за предвремените избори веднаш откако земјата ќе добие кандидатски статус за членство во ЕУ. Тој рече дека побарал од водачот на Прогресивниата партија да стави крај на својот штрајк со глад бидејќи истиот „претставува преседан во јавното однесување кое ќе не наведе на погрешен пат“. 
„Ако се случи преседан, ние ќе се најдеме себеси во нерешлива ситуација“, рече Тадиќ, додавајќи дека Србија не може да биде општество „што живее под уцена“. 
Но, Николиќ инсистираше на тоа дека е решен да продолжи. „Тоа е мојата одлука и православниот и христијански начин да се бориме за подобар живот во Србија“, рече тој. 
„Србија заслужува жртва“, изјави политичарот-ветеран. 
Иако Николиќ одбива секакво лекување, министерот за здравство, Зоран Станковиќ, рече дека во некои ситуации докторот е обврзан да го лекува пациентот против неговата волја.
Тоа, објасни министерот, е неопходно во два случаи -- кога животот на пациентот е во опасност или кога пациентот е неспособен за нормално резонирање. 
