16/11/2007
ЊУЈОРК, САД -- Високиот претставник во Босна и Херцеговина (БиХ) Мирослав Лајчак и премиерот на земјата кој неодамна поднесе оставка, Никола Шпириќ, се судрија во нивните говори пред Советот за безбедност на ОН во четвртокот (15-ти ноември). Сепак, нивната основна порака беше слична: политичката криза во БиХ би можела да се продлабочи, што ќе резултира со уште еден чекор назад за земјата. Во неговиот извештај пред Советот, Лајчак рече дека БиХ не постигна напредок во реформите поврзани со критериумите за потпишување на Договорот за стабилизација и асоцијација со ЕУ, и рече дека тој не очекува никакви значајни чекори.
Шпириќ, кој говореше пред Советот за безбедност на барање на Русија, рече дека стравува оти кризата во БиХ би можела да излезе надвор од контрола. Тој рече дека го окривува Лајчак за превирањата, инсистирајќи на тоа дека високиот претставник треба да ги измени мерките што ги предложи минатиот месец, кои имаа за цел да ја направат владата поефикасна. Шпириќ, исто така, го повика Советот за безбедност да го продолжи мандантот на ЕУФОР во БиХ, велејќи дека неговото присуство е од суштинска важност за безбедноста.
Исто така во четвртокот, претседателот на Воениот комитет на ЕУ, генерал Хенри Бентегеат, рече дека Унијата се подготвува за брзо време тројно да го зголеми бројот на војниците во БиХ, ако тоа биде одобрено. (Дневни аваз, Независне новине - 16/11/07; РТРС, НТВ Хајат, Фена, АФП - 15/11/07)
