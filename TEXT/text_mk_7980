05/11/2012
Клаудија Лутовска за Southeast European Times во Скопје -- 05.11.12
Србија и Македонија ги интензивираат напорите за намалување на бројот на лажни баратели на азил во ЕУ, по заканите од Германија дека Унијата може да го укине безвизниот режим ако продолжат апликациите за азил.
„Македонија покрена повеќе случаи за испитување на граѓаните кои лажно ветувале азил во некои земји на ЕУ. Правиме максимални напори за справување со ваквите случаи“, рече за SETimesГордана Јанкуловска, министерка за внатрешни работи на Македонија.
На 27-ми октомври македонската полиција уапси група која организирала патувања за барателите на азил во ЕУ, наплаќајќи им и до 350 евра по лице.
Скоро 1.400 луѓе од Србија и 1.040 од Македонија побарале азил во Германија во септември, од кои поголем дел биле Роми и Албанци.
Амет Садиовски (40), Ром од Битола, вели дека некои поединци ги искористуваат најсиромашните луѓе кои сакаат да ја преживеат зимата и да се вратат дома на пролет.
„360 евра месечно кои Германија им ги дава на барателите на азил е многу повеќе од минималната плата дома“, рече Садиовски за SETimes.
Минатата година ЕУ побара земјите од Западен Балкан секојдневно да разменуваат информации со земјите-членки на ЕУ, да ги испитаат оние кои организирале патувања за азил и да водат кампањи за подигање на свеста.
Сега ЕУ сака Македонија и Србија да ги зајакнат контролите на границите -- како што е проверка на повратните билети, здравственото осигурување и сумите пари што се носат -- а во некои случаи и да ги одземат пасошите или да ги спречат лажните баратели на азил да ја напуштат земјата.
„Сега сме ангажирани, како и во претходните години, во намалување на злоупотребите на безвизниот режим на минимум и се вклучуваме во [преземањето] на ваквите активности“, рече за SETimesТеута Арифи, вицепремиерка за европски прашања.
Австрија, Белгија, Франција, Германија, Луксембург, Холандија и Шведска претходно испратија писмо до Европската комисија, барајќи истата да го укине безвизниот режим за Западен Балкан.
Но, Ханс Питер Фридрих, министер за внатрешни работи на Германија, ги издвои Србија и Македонија и рече дека неоправданите барања азил од овие две земји го преоптоварија германскиот имиграциски систем.
„Една од опциите е да се решат овие барања преку брза постапка во рок од 48 часа, по примерот на Швајцарија. Но, засега, Германија нема законска основа за воведување ваква регулатива“, рече тој.
Германија, исто така, побара ЕК повторно да воведе визен режим за Србија и Македонија, за време на состанокот на министрите за внатрешни работи во Луксембург на 25-ти октомври.
Но, Јанкуловска рече дека повторното воведување визи претставува радикален и погрешен чекор.
Многумина во Србија и Македонија сметаат дека барањата на ЕУ се претерани и неправични.
„Бројките и парите што ЕУ ги троши на случаите на лажни баратели на азил се толку мали, што не се ни близу 1 отсто од средствата што ЕУ ги троши за покривање на расипничкото и честопати криминално трошење во нејзините земји-членки“, рече заSETimesРената Николовска (34), туристички агент од Охрид.
Српскиот премиер Ивица Дачиќ рече дека сé на сé, има помалку од 10.000 баратели на азил.
„Ќе го платиме трошокот за нивното враќање дома бидејќи тоа ќе биде многу помалку штетно за Србија отколку укинувањето на безвизниот режим“, рече Дачиќ.
ЕУ ќе одлучи дали да го укине безвизниот режим на почетокот од февруари. Конечната одлука мора да биде одобрена од две третини од парламентарците на ЕУ.
Во меѓувреме, расте притисокот врз Европскиот парламент за усвојување на „заштитна клаузула“ која ќе им даде на земјите-членки на ЕУ правна основа за привремено укинување на безвизниот режим.
„Ситуацијата не е невозможно да се контролира. Мораме да направиме сé што е во наша моќ за да не се укине визната либерализација“, рече Тања Фајон, членка на комитетот за надворешни работи на Европскиот парламент.
