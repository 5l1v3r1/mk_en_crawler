18/01/2010
Од Наташа Радиќ за Southeast European Times во Загреб-- 18/01/10
На 18-ти февруари, завршува мандатот на хрватскиот претседател Стјепан Месиќ. 75-годишниот Месиќ е на претседателското место на земјата од февруари 2000-та година, отслужувајќи два последователни мандати од по пет години.
Иво Јосиповиќ-- 52-годишен професор по право -- победи со огромно мнозинство на претседателските избори одржани на 10-ти јануари и ќе стане трет претседател на државата.
Откако Месиќ ќе се повлече, тој ќе биде првиот жив поранешен претседател на државата. Првиот претседател на Хрватска, Фрањо Туѓман, почина додека беше на власт.
На првите повеќе партиски избори во 1990-та година, Хрватската Демократска Заедница (ХДЗ) дојде на власт и Месиќ беше назначен за прв премиер на Хрватска. Со одлука на хрватскиот парламент, тој стана член на југословенското претседателство до распадот на федерацијата во декември 1991-та година.
Во 1992-та година, Месиќ беше избран за спикер на парламентот на независна Хрватска. Тој беше тргнат од оваа функција откако ги напушти редовите на ХДЗ со цел да формира нова партија -- Независни Хрватски Демократи (ХНД).
Последиците од повлекувањето на Месиќ од партијата го направија еден од најострите критичари на Туѓман се до смртта на починатиот претседател. 
Постариот син на Туѓман Мирослав, кој го води националистичкиот десен блок, вели дека „најдоброто нешто поврзано со мандатот на Месиќ е тоа што тој конечно заврши“. 
Во 1997-та година, ХНД се подели и Месиќ стана член на центристичката Хрватска Народна Партија. Тој стана извршен потпретседател на партијата, но замина од редовите на партијата по неговата победа на претседателските избори во 2000-та година, велејќи дека сака да биде претседател на сите Хрвати.
Кога Месиќ ја презеде функцијата, претседателските должности беа засновани врз францускиот модел, со што функцијата беше повеќе од авторитетна. Месиќ ја иницираше процедурата за да ја направи функцијата поцеремонијална -- угледувајќи се на претседателите на другите балкански земји. 
„Кога би можел повторно да се кандидира за претседател, сигурен сум дека ќе ги освои гласовите уште во првиот круг“, изјави 72-годишниот жител на Сплит Давор Томиќ за Southeast European Times. 
За време на неговиот мандат како претседател, Месиќ постигна огромен напредок во реформите на земјата, со што ја донесе на вратата на ЕУ.
„Кога победи на претседателските избори во 2000-та година, тој ја презеде земјата која се соочуваше со политичка изолација. Сега тој го завршува својот втор мандат со таков резултат што Хрватска е земја-кандидат за членство во ЕУ и член на НАТО“, изјави за Southeast European Times претседателот на Стопанската Комора на Хрватска Надан Видошевиќ.
Тој, исто така, воспостави политичка соработка со властите во Босна и Херцеговина (БиХ), Србија, Црна Гора, Македонија и Косово.
Секогаш многу решителен поддржувач на обединета БиХ, Месиќ беше поздравен со аплаузи во 2000-та година за време на една посета на Сараево како новоизбран претседател на Хрватска. За време на таа посета, Месиќ јавно и се извини на БиХ во името на „сите негови сонародници кои и наштетиле во минатото“.
„Една од најважните работи што тој ја направи е тоа што повлече јасна линија помеѓу политиката и активната војска во 2000-та година“, рече Јосиповиќ. 
Политичките експерти генерално се согласуваат дека првата година од мандатот на Месиќ беше најуспешна во неговата политичка кариера кога направи неколку одлучувачки чекори, а еден од нив беше тоа што им наметна пензионирање на 12-те генерали на Хрватската Армија во обид да направи јасна поделба помеѓу военото и политичкото раководство. 
Со овој негов потег, иако не беше јасно дека Месиќ го искажа поголемиот дел од мислењето на Хрватска во тоа време, тој се зајакне себе си како остра и активна фигура на политичката сцена на земјата.
Меѓутоа, мандатот на Месеќ не беше секогаш мирно пловење. 
Односите на Месиќ со хиерархијата на Католичката Црква беа под постојани тензии, бидејќи тој ја критикуваше нивната инволвираност во политиката, а тие го критикуваа него тврдејќи дека не ги штити националните интереси.
И додека односите со домашната црква беа затегнати, Месиќ имаше одлични односи со Ватикан. Едно од неговите последни официјални патувања во октомври беше во Ватикан каде се сретна со папата Бенедикт XVI.
Кога Месиќ ќе се повлече од функцијата, тој нема да биде „само уште еден пензионер“. Витален и харизматичен, тој ветува дека ќе ги поддржува или критикува оние кои ќе ја водат државата после него. Месиќ вели дека сака да биде „морален авторитет во сите идни политички процеси во земјата“. Во секој случај, тој ветува дека нема да биде тивок.
„Пред десет години станав претседател на една држава која беше во многу „лоша состојба“, а сега јас му ја предавам Хрватска на мојот наследник кој ќе води една земја членка на НАТО и кандидат за членство во ЕУ, земја која е вкрстена со автопати и е моќна туристичка дестинација“, рече Месиќ на едно од неговите последни јавни излагања.
 „Оваа Хрватска што му ја оставам на мојот наследник е земја која соработува со своите соседи и се бори против корупцијата“, рече Месиќ. 
