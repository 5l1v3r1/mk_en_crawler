03/06/2013
Игор Јовановиќ за Southeast European Times во Белград -- 03.06.13
Фискалниот совет на Србија неодамна му укажа на парламентот дека државата може да се соочи со тешка економска криза, ако не почне итно да ги решава прашањата на долговите и буџетскиот дефицит.
Претседателот на советот, Павле Петровиќ, изјави за SETimes дека е неопходен ребаланс на буџетот за пополнување на празнината во државната каса, бидејќи Србија не го намали својот буџетски дефицит и не презеде навреме структурни реформи.
„Некои поголеми штедења во 2013 и 2014 година се невозможни без контрола на платите и пензиите“, рече Петровиќ. „Тоа веднаш дава заштеди, додека за другите мерки, како што е намалувањето на бројот на вработени во јавниот сектор и пензиските реформи, се потребни неколку години за да почнат да даваат резултати.“
Евентуалните буџетски кратења, кои ги предлага советот, можат сериозно да ја намалат популарноста на владејачкатата коалиција меѓу граѓаните, кои со години чекаат крај на кризата.
Економските прашања беа во фокусот на предизборната кампања во мај 2012 година, по што Демократската партија стана опозиција. По првичните успеси на новата власт во борбата против корупцијата и преговорите со Косово, економската ситуација уште еднаш станува главен проблем во Србија.
Првиот потпретседател на владата, Александар Вучиќ, ја опиша економската ситуација во земјата како „ноќна мора“. Тој повика на разговори во владата околу ситуацијата.
„Мораме да разговараме за ова, да видиме како можеме да ја излечиме српската економија, дури и поради тоа да изгубиме на следните избори“, изјави Вучиќ за новинарите во Белград.
Но, нема единство во владата за замрзнувањето на платите и пензиите. Другиот потпретседател на владата, Јован Кркобабиќ, рече дека замрзнувањето на платите би било геноцид врз повозрасното население.
„Пензиите во Србија ниту ќе се намалат, ниту ќе се замрзнат, сѐ додека јас сум во српската влада“, рече Кркобабиќ. „Јасно им го кажав тоа на моите коалициски партнери, како и на претставниците на ММФ.“
Во исто време Вучиќ призна дека Белград минува низ тешки преговори со ММФ, со цел постигнување нов аранжман кој би бил за државата и странските инвеститори мерка на сигурност во српската економија. 
„ММФ рече дека мораме да ги замрзнеме платите во јавниот сектор и драстично да ги намалиме трошоците, а не смееме да ги зголемиме даноците бидејќи тоа дополнително би ги умртвило стопанските активности“, рече тој.
Ако државата мора да ги замрзне платите во јавниот сектор и пензиите, тие сега мора да го направат тоа, рече за SETimes Саша Ѓоговиќ од Институтот за пазарно истражување. „Одложувањето на таа мерка може да нѐ стави во позиција подоцна да мораме да ги намалиме платите и пензиите“, рече тој.
Ѓоговиќ рече дека Србија не го реформира јавниот сектор навремено и дека сега ја гуши „приватната иницијатива и здравите претпријатија на пазарот“. Покрај тоа, ситуацијата на Србија е уште повеќе отежната од фактот дека земјата не спроведе „сеопфатни реформи на пензискиот, здравствениот и образовниот систем и јавната администрација“, рече Ѓоговиќ.
Српската влада се соочува со тежок избор, бидејќи мора да направи ребаланс на буџетот и да го намали дефицитот, а малите заштеди не се ефикасни во тој случај“, рече за SETimes Мирослав Прокопијевиќ од Институтот за европски студии.
„Изборот е следниот: да се замрзнат или намалат платите во јавниот сектор и пензиите или да се намалат капиталните инвестиции и набавката на стоки и услугите“, рече Прокопијевиќ.
 Кои мерки треба да се преземат за подобрување на економската ситуација во Србија? Кажете ни што мислите во коментарите.  
