21/07/2005
ТИРАНА, Албанија -- Централната изборна комисија (ЦИК) и понатаму решава по жалбите поднесени во врска со резултатите од парламентарните избори на 3-ти јули, како што се вели во соопштението од средата (20-ти јули). ЦИК соопшти дека го отфрлила како неосновано обвинението поднесено од страна на кандидатот на Социјалистичката партија (СП) Анастас Анѓели. Министерот за економија во заминување ги оспори резултатите во 38-мата изборна единица во Тирана, каде што тој беше поразен од Или Панго од Демократската партија. ЦИК вели дека до крајот на оваа недела ќе одлучи за друга жалба, поднесена од страна на министерот за надворешни работи Кастриот Ислами од СП, кој беше кандидат во 37-мата изборна единица на Фиер. Меѓународните набљудувачи од ОБСЕ ги повикаа властите претходно оваа недела да го забрзаат процесот, особено на решавањето по жалбите. (Албански вести - 21/07/05)
