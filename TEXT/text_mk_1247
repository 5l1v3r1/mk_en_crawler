26/05/2009
 Грчката министерка за надворешни работи, Дора Бакојани, во понеделникот (25-ти мај) се состана со својот српски колега Вук Јеремиќ во Атина. Тие разговараа околу шансите на Србија за пристапување во ЕУ, регионалната стабилност и билатералните економски прашања. Јеремиќ ја истакна потребата од укинување на визниот режим на ЕУ за Србија. Бакојани ја истакна цврстата поддршка на Грција за економиите на балканските земји -- и покрај светската економска криза -- велејќи дека нивниот развој претставува главен приоритет.
*** 
 Tурскиот претседател Абдула Ѓул во вторникот (26-ти мај) ја започна официјалната петдневна посета на Киргистан и Таџикистан. Ѓул се состана со својот киргистански и таџикистански колега, на разговори околу билатералните односи и регионалните и меѓународните прашања. Тој беше придружуван од државниот министер Фарук Челик и министерот за индустрија и трговија, Нихат Ергун. Турско-киргистанскиот и турско-таџикистанскиот бизнис совет, исто така, ќе одржат состаноци за потпишување неколку релевантни билатерални договори.
*** 
Членот на претседателството на Босна и Херцеговинa (БиХ), Небојша Радмановиќ, во понеделникот (25-ти мај) ја отпочна официјалната посета на Србијa. Тој се очекува да оствари разговори со претседателот Борис Тадиќ, премиерот Мирко Цветковиќ и претседателката на парламентот, Славица Ѓукиќ-Дејановиќ. 
*** 
Американскиот државен секретар Хилари Клинтон во петокот (22-ри мај) објави дека ќе ја посети Грција на крајот од јуни, за да присуствува на состанокот на ОБСЕ. Грција, која моментно претседава со ОБСЕ, ќе биде домаќин на неформалниот состанок на министрите за надворешни работи на организацијата на 27-ми и 28-ми јуни, на островот Крф. 
*** 
Главниот обвинител на Хашкиот трибунал за воени злосторства Серж Брамерц ќе престојува во посета на Хрватска од понеделник (25-ти мај) до среда. Брамерц во понеделникот се состана со вицепремиерката Јадранка Косор во Загреб, при што разговараше околу исчезнатите „артилериски записи“ кои Трибуналот ги бара од Хрватска за судските постапки против Анте Готовина, Иван Чермак и Младен Маркач. Косор го увери Брамерц дека хрватската влада ќе вложи дополнителни напори за наоѓање на документите. Во рамките на својата посета Брамерц ќе присуствува и на регионалната конференција за воени злосторства на островот Бриони.
*** 
 Хрватскиот министер за внатрешни работи, Томислав Карамарко и неговиот српски колега, Ивица Дачиќ, во понеделникот (25-ти мај) разговараа за полициската соработка во Риека, во обид за зајакнување на напорите на двете земји против меѓународниот организиран криминал. Дачиќ предложи воспоставување регионален центар против организираниот криминал со седиште во Белград. Карамарко ја пофали соработката помеѓу хрватската и српската полициска служба. Двајцата министри, исто така, потпишаа договор за заедничката борба против илегалната имиграција.
*** 
 Црногорскиот претседател Филип Вујановиќ изминатиот викенд беше во дводневна посета на Босна и Херцеговинa (БиХ). Тој се состана со членовите на трипартитното претседателство, високиот претставник во БиХ Валентин Инзко и водачите на босанските Срби. 
 (Разни извори -- 19/05/09-26/05/09)  
