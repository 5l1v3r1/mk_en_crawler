03/02/2006
(Разни извори – 27/01/06 - 03/02/06)
Одборот на ММФ го одобри истовремениот тригодишен аранжман со Aлбанија во рамките на Програмата за намалување на сиромаштијата и олеснување на растот и Програмата за зголемување на средства за Албанија. Помошта, во висина од 24,7 милиони американски долари, е наменета за поддршка на владината програма за економски реформи и намалувањето на сиромаштијата во земјата. 
*** 
ЕБРД й додели заем во висина од 55 милиони евра на Босна и Херцеговина (БиХ) за модернизацијата на електродистрибутивната мрежа во земјата. Истиот е со рок на отплата од 15 години и четири години грејс период. Од вкупната сума 19 милиони евра ќе одат за двете претпријатија за електрична енергија во Федерацијата на БиХ, а 17 милиони евра за претпријатието во Република Српска. 
*** 
Романијa и Украина се согласија на зголемена соработка во енергетскиот сектор и планираат заедничко ископување и производство на нафта и гас во гребенот на Црното Море, беше објавено по разговорите помеѓу романскиот претседател Трајан Башеску и неговиот украински колега, Виктор Јушченко, во четвртокот во Киев. Тие се состанаа по пристигнувањето на Башеску во дводневна официјална посета на главниот град. 
*** 
Претставниците на босанската и германската влада потпишаа договор за кредитна линија од 8 милиони евра од германската банка КфВ за општинските инфраструктурни проекти во БиХ. Средствата ќе им бидат достапни на корисници во БиХ во вид на заеми под поволни услови. 
*** 
Рускиот Газпром нема да ги промени условите на постојниот долгорочен договор за пренос на природен гас со Бугаријa, беше објавено по состанокот помеѓу рускиот министер за енергија, Виктор Кристенко, и неговиот бугарски колега, Румен Овчаров, во Москва. Оваа вест уследи по лавината контроверзни извештаи во медиумите, спроед кои руската страна сака промени во условите. Кристенко навести дека Русија ќе побара 20-годишно продолжување на договорот, кој истекува во 2010 година, како и добивање зелено светло за руското учество во големите проекти во бугарскиот енергетски сектор. 
*** 
Претставниците на хрватската влада и делегацијата на Европската комисија потпишаа два меморандуми за финансирање на хрватските проекти во рамките на предпристапната програма на ЕУ, ИСПА. Според договорите ЕУ ќе обезбеди 28,7 милиони евра за проектот за обнова на железницата, како и 22,5 милиони евра за проектот за менаџмент на водоводниот и комуналниот систем. 
*** 
Грчката влада потпиша договор за стратешко партнерство со Мајкрософт на 1-ви февруари, според кој грчката јавна администрација ќе ги купи софтверските лиценци на Мајкрософт под преференцијални услови, а ќе добие и обука. Договорот е дел од атинската стратегија за дигитализација и модернизација за државната администрација, како и унапредување на грчкиот информатички сектор. 
