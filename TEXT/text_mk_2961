20/07/2006
(Блиц - 20/07/06; НАТО, АП, Ројтерс, ДПА, РФЕ/РЛ, АКИ, Радио Б92, Бета, Макфакс - 19/07/06)
НАТО сака Србија да биде членка на Алијансата и ги поддржува нејзините напори за евроатланска интеграција, но условите мора да бидат исполнети, рече во средата (19-ти јули) генералниот секретар на Алијансата, Јап де Хоп Шефер, по разговорите со српскиот претседател Борис Тадиќ во Брисел. 
Српските водачи рекоа дека пристапот во програмата на Алијансата Партнерство за мир (ПзМ) - прв голем чекор кон членството во НАТО - претставува една од стратешките цели на земјата. Сепак, пред да пристапи во структурите на ЕУ и НАТО, земјата мора да ги исполни условите за целосна соработка со Трибуналот на ОН за воени злосторства. 
Во понеделникот српскиот премиер Воислав Коштуница го претстави акциониот план на неговата влада за исполнување на тој услов пред претставниците на ЕУ. Де Хоп Шефер го поздрави овој чекор, но ја истакна потребата за негово конкретно спроведување. 
„Алијансата го поздрави акциониот план, кој беше претставен за апсење на [поранешниот генерал на босанските Срби] Ратко Младиќ и тој акционен план сега треба да биде претворен од хартија во акција“, се вели во изјавата на НАТО. 
На почетокот од мај, ЕУ ги прекина разговорите за Спогодбата за стабилизација и асоцијација (ССА) со Белград поради непредавањето на Младиќ - еден од најбараните обвинети од страна на Трибуналот на ОН - на Хашкиот трибунал до 30-ти април, според ветеното. Унијата јасно стави до знаење дека разговорите ќе бидат обновени откако Трибуналот ќе утврди дека Србија соработува целосно. 
По состаноците со високи претставници на ЕУ во вторникот, Тадиќ рече дека очекува спроведувањето на акциониот план да резултира со екстрадиција на сите обвинети за воени злосторства, кои сé уште се наоѓаат на слобода, во Хаг „во следните неколку месеци“.
Српскиот заменик-премиер Ивана Дулиќ-Марковиќ оваа недела укажа дека властите треба да го уапсат Младиќ до септември - или да обезбедат докази за ЕУ во врска со нивните напори за негово фаќање - ако сакаат разговорите за ССА да продолжат. Но, според српскиот министер за внатрешни работи, Драган Јоциќ, акциониот план не дава некој краен рок за апсењето на Младиќ. 
Во меѓувреме, цитирајќи го неодамнешното обвинение против десет лица обвинети за помош на бегалецот, белградскиот веник Пoлитикa во средата објави дека Младиќ се криел во српскиот главен град од средината на 2002 година до јануари оваа година. 
„Се работи за пет или повеќе станови во [населбата] Нов Белград, и лицата кои му помогнале на Младиќ да ја плати киријата и му носеле храна“, весникот цитира извор кој го видел обвинението. 
Српската влада го назначи специјалниот обвинител за воени злосторства Владимир Вучкевиќ и претседателот на Националниот совет за соработка со Трибуналот, Расим Љајиќ, да бидат надлежни за контролата и надзорот на спроведувањето на акциониот план. 
