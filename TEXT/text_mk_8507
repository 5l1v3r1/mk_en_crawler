13/02/2012
Линда Карадаку и Сафет Кабашај во Приштина -- 13.02.12
Новата коалиција е наречена Српско движење на Косово, а нејзините основачи се јасни во својата цел. „Нашата намера е да го обединиме српскиот народ и да им понудиме друга алтернатива“, Михајло Шчепановиќ, лидер на Српската Народна Партија, изјави за SETimes. 
Други српски партии кое се вклучени во новата коалиција се Српското движење на отпорот, Српската социјалдемократска партија, општинските лидери на Ропотова и Клокот и невладини организации.
Групата вели дека сака да се осврне на низа прашања поврзани со српската заедница во Косово и да се постигне едно ниво на презентација што косовските Срби го немаа до сега.
Единствената партија која во моментов е дел од владата е Српската либерална партија (СЛС). „Ние сакаме Србите да имаат уште еден [претставник], преку кој тие ќе можат да ги решат [нивните проблеми] -- не само преку СЛС. Ние немаме ништо против оваа партија, но сметаме дека треба да се развие еден поинаков начин на размислување; тие не ги претставуваат српските интереси доволно ", вели Шчепановиќ. 
Тој додава дека новото Движење ќе дејствува поинаку во однос на прашањата како што е „независна српска телевизиска станица, која остана само на хартија. Ние ќе го решиме ова, бидејќи правото за овој канал е легитимно и се темели на планот на Ахтисари“, вели тој . 
Движењето има како контакти, така и поддршка, од различни партии во Приштина. „Имаме голем број на пријатели меѓу албанските политичари. Тие, исто така, сакаат да имаат алтернатива меѓу српските партии. Имаме различна визија за проблемите со кои се [соочуваат] Србите во Косово и сакаме да им понудиме шанса за решавање на овие проблеми“, вели Шчепановиќ. 
Има мешани реакции меѓу локалните Срби во врска со Движењето. Зоран Глигориевиќ, жител на Грачаница, за SETimes изјави дека едно движење со седиште во Косово може подобро да се осврне кон вистинските проблеми на Србите во Косово, од оние кои што работат како подружница на политичките партии во Србија.
„Има очигледен неуспех на белградските политички партии [во однос на] вистинско решавање на прашањата за Косово, и практично-кажано, тие немаат конкретни програми. Значи, можеби има [простор] за ново движење, ако тие имаат добра програма“, вели Глигориевиќ. 
Александар Тодоревиќ, исто така жител на Грачаница, е повеќе од скептик. „Иницијативата е реакција на локалните политичари кои се фрустрирани од нивните политички организации“, изјави Тодоровиќ за SETimes, истакнувајќи дека сите оние кои се одговорни за новото движење се ветерани од актуелните политичките партии. 
„Речиси секој ден, има луѓе кои велат: „Јас не сум задоволен тука, па ќе формирам друга партија“, рече Тодоровиќ. Тој тврди дека сегашната ситуација му дава можност на буквално секој да формира партија, да смета на значителна финансиска поддршка од некаде, со цел да освои пратенички места „во било кое собрание“. 
„Тоа е реалноста. Имаме стотици политички партии“, додава тој. 
Срѓан В., кој сака неговото презиме да остане тајно бидејќи живее во Митровица, вели дека му се допаѓа идејата да ги види Србите во Косово обединети, но „искуството покажа дека штом политичарите ќе ги освојат пратеничките места, тие забораваат како успеале да стигнат таму. Сепак, ајде да се обидеме и со оваа партија“, вели тој за SETimes. 
