14/05/2012
Енди Дабилис за Southeast European Times во Атина -- 14.05.12
Грчките политички водачи се спречени во напорите за формирање коалициска влада, откако изборите од 6-ти мај не й дадоа мандат на ниту една партија, завршувајќи со пат-позиција. Последениот обид за разговори, што ги водеше грчкиот претседател Каролос Папуљас, дадоа малку напредок и покрај притисокот од меѓународните кредитори дека заемите за спас може да прекинат и земјата може да биде принудена да ја напушти еврозоната.
Папуљас се состана со претседателите на трите партии што освоија најголем број гласови -- конзервативците на Нова демократија, кои победија со 18,8 отсто од гласовите, неочекуваната второпласирана партија, радикалната левичарска партија СИРИЗА, и социјалистите на ПАСОК, кои завршија на разочарувачкото трето место.
Додека Нова демократија и ПАСОК ги поддржаа мерките на штедење што ги побара Тројката на ЕУ-ММФ-ЕЦБ како услов за двата пакети финансиска помош во висина од 239 милијарди евра, СИРИЗА и четирите други партии кои освоија доволен број гласови да добијат места во парламентот, се противат на истите.
„Тие бараат соучесници за мерките на штедење. Не можеме да учествуваме во тој криминал“, рече водачот на СИРИЗА, Алексис Ципрас (37). 
Водачот на Нова демократија, Антонис Самарас, изјави за новинарите дека разговорите за коалиција ќе продолжат додека новиот водач на ПАСОК, Евангелос Венизелос, рече дека постои „ограничен оптимизам“, но дека партијата се подготвува за нови избори.
Германските власти, чија држава плаќа голем дел од договорот за финансиска помош, упатија сериозни предупредувања за економска апокалипса на Грција ако не биде формирана нова влада во прилог на нови кратења на платите, даночни зголемувања, намалени пензии и масовни отпуштања на работниците. 
Изборите ќе се одржат на 17-ти јуни, ако Папуљас не успее да ги убеди раскараните партиски водачи да формираат коалиција. Како дополнителен притисок, Тројката задржа 1 милијарда евра од заемот за помош од 5,2 милијарди евра за Грција, при што парите наместо тоа отидоа на ескро сметка за плаќање на банките и инвеститорите.
Хараламбос Царданидис, кој го предводи атинскиот Институт за меѓународни економски односи, рече дека Ципрас можеби ја променил динамиката. „Тој сака повторно договарање на филозофијата“, рече тој за SETimes. „ЕУ сака да ублажи малку од мерките за штедење.“ 
Тој рече дека спротивставените потези меѓу ЕУ и грчките партии што се противат на мерките за штедење се загрижувачки. Ако заемите престанат и Грција ја напушти еврозоната, проблематичниот банкарски сектор може да доживее колапс.
Додека ќор-сокакот се чини дека ќе продолжи, политичките партии во земјата имаат различни ставови околу тоа што значат изборните резултати. Ципрас, поранешен водач на партијата Комунистичка младина, рече дека истите покажуваат непоколебливо противење на мерките за штедење -- иако околу 77 отсто од Грците рекоа дека сепак сакаат да останат во еврозоната -- додека Самарас и Венизелос рекоа дека истите значат контрадикторно проевропски став, но и став против мерките за штедење.
„Грчкиот народ не само што испрати порака, туку и издаде наредба да се промени политиката, но и да се остане во Европа“, рече Самарас. 
Јоргос Ѕогопулос, истражувач во Грчката фондација за европска и надоврешна политика во Атина, рече дека недостатокот на настани е загрижувачки. „Се чини дека е невозможно да се формира влада“, рече тој за SETimes. 
Тој рече дека изборите, на кои 68 отсто од Грците гласаа против мерките за штедење, испраќа порака до Тројката. „За проблемот не може повторно да се преговара до степен до кој сакаат политичарите“, рече тој.
Мерките за штедење, спроведени пред две години, предизвикаа протести, штрајкови и немири кои ја соборија претходната влада предводена од поранешниот водач на ПАСОК, Јоргос Папандреу, кој поднесе оставка пред шест месеци. 
Ѕогопулос рече дека повеќето Грци сметаат дека Нова демократија и ПАСОК, кои неизменично владееја 38 години, се одговорни за кризата со тоа што ги преполнија јавните платни списоци со стотици илјадници непотребни работници, во замена за гласови.
„ЕУ може да изврши поголем притисок врз примената на новите мерки за штедење -- но ова општество е преморено, така што можете да замислите што ќе се случи“, рече тој.
Грција ја вознемирува ЕУ и предизвикува стравувања на светските пазари. „Ова е колапс на двопартискиот систем; Грција создава нов политички систем“, рече за SETimes Мариос Евривеавис, професор по меѓународни односи на Универзитетот Пантеон во Атина. 
„Тројката сфаќа дека луѓето го кренаа својот глас и дека новите настани се против нивните препораки. Тие не можат да поднесат Грција да биде избркана. Се врши големо заплашување.“
Работничката класа Грци гледа збунето.
Фризерката Елени Димаку (44) рече дека нејзиниот бизнис оди многу лошо. „Жените не доаѓаат да ги средат косите толку многу. Тоа е луксузна навика“, рече таа за SETimes. „Се плашам од идејата земјата да банкротира, но не знам што ќе се случи ако се вратиме на драхмата. Политичарите сé уште играат игри.“ 
