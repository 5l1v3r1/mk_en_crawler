14/06/2007
(AФП, АП, Ројтерс, ДПА, АКИ, Еуопсервер, Бета, Б92, Balkan Investigative Reporting Network - 13/06/07)
ЕУ и Србија во средата (13-ти јуни) се вратија на преговарачка маса, на разговори во врска со Договорот за стабилизација и асоцијација (ДСА), повеќе од 13 месеци по прекинувањето на процесот. 
„Мило ми е што сме повторно тука“, рече српскиот вицепремиер Божидар Дјелиќ во Брисел, по разговорите за спогодбата со комесарот за проширување на ЕУ, Оли Рен. „Ние ќе сториме сé што е во наша моќ за да се потпише ДСА во текот на следните неколку месеци ... постигнувањето на статусот на земја-кандидат е цел за следната година.“
ЕУ ги прекина претпристапните разговори со Белград во мај 2006 година, поради отсуството на соработка со Меѓународниот кривичен трибунал за поранешна Југославија (МКТЈ), особено нејзиното неапсење на еден од најбараните обвинети, Ратко Младиќ. Поранешниот воен командант на босанските Срби е обвинет за геноцид во врска со масакрот во Сребреница во 1995 година. 
ЕУ одлучи да ги обнови преговорите претходно овој месец, по предавањето на уште еден клучен осомничен за геноцид -- поранешниот генерал на босанските Срби Здравко Толимир -- на Хаг. 
Сепак, Рен предупреди дека разговорите не може да се заокружат додека не бидат предадени сите бегалци што ги бара МКТЈ. 
Младиќ „ќе биде уапсен веднаш штом ќе биде пронајден“, рече Ѓелиќ. Тој посочи дека српските власти имаат информации за тоа каде се наоѓа поранешниот политички водач на босанските Срби, Радован Караџиќ, кој е на врвот од листата на најбарани осомничени на Трибуналот на ОН.
Поздравувајќи го продолжението на разговорите за ДСА српскиот премиер Воислав Коштуница во средата вети дека неговата земја ќе преземе чекори „за исполнување на општоприфатените европски стандарди“. 
Но, тој исто така го повика блокот од 27 нации да ја повлече својата поддршка за планот за статусот на Косово на специјалниот претставник на ОН, Марти Ахтисари, со кој на покраината й се дава надгледувана независност. 
Говорејќи на заедничката прес-конференција со Ѓелиќ, Рен рече дека патот на Србија кон пристапот во ЕУ и статусот на Косово се две различни прашања.
Повикувајќи го Белград „да го почитува решението за Косово што ќе се заснова на резолуцијата на Советот за безбедност на ОН“, тој, исто така, предупреди да не се бараат поблиски врски со Русија -- која го поддржа ставот на Србија во врска со планот на Ахтисари -- туку со Запад.
„Сите ние, се разбира, сакаме да имаме добри односи со Русија“, рече Рен. „[Но] мора да бидете внимателни кога гушкате дури и пријателска голема мечка, да не бидете загушени.“
