10/08/2011
Игор Јовановиќ за Southeast European Times во Белград -- 10.08.11
Косовските Срби ги отстранија барикадите во Лепосавиќ, на патот кој води кон граничниот премин Јариње со Србија, како и во Жупче, на патот кој води кон граничниот премин Брњак, известија медиумите во средата (10 август). Но најголемата барикада -- долга 100 метри -- во Рударе останува на местото и Србите велат дека се „на готовс“ во случај тензиите да избувнат повторно. 
 Иако имаше приговори на договорот меѓу Белград и КФОР, се чинеше дека косовските Срби ќе го прифатат документот по разговорите со српскиот претседател Борис Тадиќ изминатиот викенд. 
Но, заедничката седница на советниците од четири српски општини во северно Косово во вторникот заврши без договор само по десет минути. За време на состанокот, фракциите наводно се судриле околу тоа дали договорот е добар за нив и дали треба да се спроведе.
Покрај тоа, некои групи се спротивставија на ставот на Белград, кој го смета договорот со КФОР за најдобар можен додека не почнат новите разговори со Приштина на 5-ти септември во Брисел. 
Некои аналитичари и државни претставници предупредија дека прекинот на седницата може највеќе да ги погоди Србите во северно Косово. 
„Во моментот кога ние како Срби ќе се ставиме себеси на спротивната страна од државата или ќе искажеме несогласување со истата, ќе станеме цел на странците или косовските Албанци“, изјави за белградските медиуми државниот секретар во Министерството за Косово и Метохија, Оливер Ивановиќ.
Белградскиот аналитичар Дејан Вук Станковиќ, исто така, смета дека не е паметно косовските Срби да се судираат со Албанците, КФОР и Белград. „Оваа ситуација е опасна за самите егзистенцијални интереси на косовските Срби. Покрај тоа, секое несогласување меѓу Србите ја отежнува позицијата на Белград во разговорите со Приштина“, рече Станковиќ за SETimes. 
Во северно Косово, српските опозициски партии ја критикуваа српската влада поради, како што рекоа, големите отстапки што ги направи кон Приштина. Марко Јакшиќ, претставник на опозициската Демократска партија на Србија, го опиша договорот со КФОР како „предавство на косовските Срби“.
„Ние сме против договорот меѓу Тадиќ и [косовскиот премиер] Хашим Тачи“, рече Јакшиќ во вторникот. 
Борислав Стефановиќ, главен преговарач на Белград со Приштина и КФОР, се обиде да ја смири напнатата ситуација. 
„Мора да има разбирање за недовербата меѓу [косовските] Срби; меѓународната заедница ги разочара многупати. Но, јас сум сигурен дека ќе поминеме низ овој процес заедно и дека договорот ќе се реализира“, рече Стефановиќ за белградските медиуми. 
Тој рече дека договорот е делумно неповолен за Србите бидејќи забранува влез на камиони потешки од 3,5 тони што пренесуваат комерцијална стока од Србија; но, додаде дека договорот ќе ја врати стабилноста во северно Косово.
КФОР, исто така, се обиде да ја смири ситуацијата, објавувајќи дека и покрај спорадичните блокади, неговите војници може да се движат низ северно Косово и дека локалните Срби сé уште имаат време да се согласат. Продолжувањето на разговорите беше, исто така, објавено од страна на претставниците на Србите во северно Косово.
Сепак, директорот на проектот Косовски компромис, Александар Митиќ, смета дека Белград ќе го продолжи дијалогот со Приштина следниот месец значително заслабнат по договорот со КФОР.
„Косовските полициски акции ја променија реалноста во северно Косово и Србија на еден начин ја верификуваше ситуацијата преку договорот со КФОР. Србија сега ќе биде под притисок да ги признае косовските царински печати кога ќе ги продолжат разговорите во септември во Брисел“, изјави Митиќ за SETimes. 
