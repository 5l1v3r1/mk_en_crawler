01/03/2011
БЕРЛИН, Германија -- Турскиот премиер Реџеп Тајип Ердоган и германската канцеларка Ангела Меркел во понеделникот (28-ми февруари) во Хановер го отворија Саемот ЦеБИТ на софтвер и комуникациска технологија, бидејќи Турција е партнерска земја на настанот оваа година. Во својот говор Ердоган го повика Берлин да ги укине визните услови за турските државјани, и да им ја олесни на бизнисмените посетата на ЕУ. Меркел рече дека таа го поддржува преиспитувањето на актуелните ограничувања за бизнис-визите со цел да се овозможи патување по пократка постапка. Во моментов, турските бизнисмени мора да аплицираат неколку недели однапред за да добијат виза за Германија. Ердоган, исто така, ја истакна важноста на турското членство во ЕУ, во врска со немирите што се шират низ арапскиот свет. „Турција може да комуницира со Истокот и Западот и со Север и Југ. Турција е земја која навистина ги познава своите соседи“, рече Ердоган. Меркел, чија земја е позната по своето противење на пристапот на Турција, не говореше за амбициите на земјата во однос на ЕУ.
Ердоган требаше да го посети Брисел во вторник, но наместо тоа се врати во Истанбул за погребот на Неџметин Ербакан, првиот исламистички премиер на Турција. (Тркиш прес, Хуријет - 28/02/11)
