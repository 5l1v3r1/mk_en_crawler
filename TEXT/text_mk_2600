16/02/2006
(Ројтерс, Атинска новинска агенција, Македонска прес-агенција, Хеленик радио, Кипарска новинска агенција, Макфакс - 15/02/06)
Решавањето на кипарското прашање и подобрувањето на врските со соседна Турција ќе бидат главните приоритети за новата грчка министерка за надворешни работи, Дора Бакојани, која во средата (15-ти февруари) даде свечена заклетва, заедно со девет други новоназначени министри и заменици-министри. 
„Моите приоритети ќе бидат важните прашања со кои се соочуваме - најпрво Кипар, потоа развојот на грчко-турските односи и поширокиот развој на Балканот“, рече Бакојани за време на церемонијата во Министерството за надворешни работи. 
Премиерот Костас Караманлис во вторникот ја објави првата реконструкција на својата влада, скоро две години по доаѓањето на власт на неговата централнодесничарска партија Нова демократија (НД) во март 2004 година. Министерот за финансии, Јоргос Алогоскуфис, министерот за развој, Димитрис Суфас, и министерката за образование, Мариета Јанаку, ги задржаа своите места. Караманлис се откажа од својата позиција на министер за култура, предавајќи му ја на Јоргос Вулгаракис, кој беше министер за јавен ред пред реконструкцијата. Друга важна промена беше доаѓањето на Евангелос Меимаракис на функцијата министер за одбрана, на местото на Спилиос Спилиотопулос. Укинати се шест позиции на заменици-министри, меѓу кои и некои воспоставени за атинските Олимписки игри 2004.
Бакојани, првата жена задолжена за грчката надворешна политика, и популарна градоначалничка на Атина од октомври 2002 година, го замени дипломатот-ветеран Петрос Моливјатис на оваа втора по важност позиција во владата.
Поранешна министерка за култура, Бакојани е најстарата ќерка на Костас Мицотакис, кој беше премиер од 1990 до 1993 година. Таа е вдовица на Павлос Бакојанис, новинар и истакнат централнодесничарски политичар кој беше застрелан во септември 1989 година од страна на терористичката група „17 Ноември“. 
Значајна фигура во грчкиот политички живот, Бакојани ја напушти својата позиција на заменик-претседател на НД пред локалните избори во октомври 2002 година за да се кандидира за градоначалник на Атина. Таа постигна убедлива победа над кандидатот на тогаш владејачката партија ПАСОК [Панелинистичко социјалистичко движење]. 
На церемонијата на преземање на должноста во средата Бакојани вети дека ќе ги брани интересите на земјата и ќе ги следи принципите на конзистентноста и континуитетот, ослободени од пристрасност. 
„Нашата надворешна политика е водена од целта ... да се унапредат принципите на демократијата и мирното надминување на разликите“, Атинската новинска агенција (АНА) ја цитираше нејзината изјава, при што таа вети дека ќе ја води дипломатијата со „принципи, програма, реалност и креативност“. 
Опишувајќи ја надворешната политика на својата земја во обраќањето од средата Караманлис рече дека „истата може да се резимира во триптихот: стабилност, соработка и развој“. 
Грција, рече тој, ќе продолжи да инвестира во развојот на добрите односи со своите соседи, да ги поддржува аспирациите за интеграција во ЕУ и да работи на подобрувањето и целосното нормализирање на односите со Турција. Она што Атина сака повеќе од сé, АНА ја цитираше изјавата на Караманлис, е решавањето на кипарското прашање, со што ќе падне и последниот преостанат ѕид на европската територија. 
„Ние сакаме функционално и остварливо решение, компатибилно на принципите на кои се заснова ЕУ“, рече премиерот. 
Помеѓу другите области на кои ќе се фокусира грчката надворешна политика, според Караманлис, се и економската дипломатија и проширувањето и унапредувањето на меѓународната соработка на Грција. 
