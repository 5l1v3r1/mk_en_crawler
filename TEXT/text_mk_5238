28/10/2010
(СНН, Дојче Велe - 27/10/10; Трансперенси интернешнал, АФП, Ројтерс, ДПА, ББС, Еуроњус, Еуопсервер, ВОА, РФЕ/РЛ, Софиска новинска агенција, Dnevnik.bg, MИА, Бета, Б92 - 26/10/10)
Довербата во интегритетот на јавните институции во некои држави најпогодени од светската економска криза, доживеа пад, објави во вторникот (26-ти октомври) Трансперенси интернешнал (ТИ), објавувајќи го својот годишен Индекс за перцепција на корупцијата (ЦПИ).
„Додека владите одвојуваат огромни суми пари за решавање на најитните проблеми во светот, од нестабилноста на финансиските пазари до климатските промени и сиромаштијата, корупцијата останува пречка за остварување на многу потребниот напредок“, истакна берлинската набљудувачка група. 
Групата го измери степенот на корупција што се смета дека постои меѓу функционерите и политичарите во 178 држави, врз основа на 13 различни експертски и бизнис истражувања спроведени меѓу јануари 2009 и септември 2010 година. 
Истиот го смета фактот што скоро три четвртини од државите опфатени во овогодинешниот ЦПИ добиле оценки помали од 5,0, на скалата од 0 (на висококорумпирани) до 10 (кои се смета дека имаат најниски нивоа на корупција), за показател дека проблемот со корупцијата е сериозен.
„Овие резултати сигнализираат дека значително поголеми напори мора да се вложат во зајакнување на управувањето низ целиот свет“, вели претседателот на ТИ, Хагет Лебел. 
Освен Кипар, сите други земји од Југоисточна Европа (ЈИЕ), вклучително и членките на ЕУ, Романија, Бугарија и Грција, се најдоа во таа група, без оглед на тоа дали биле подобри или полоши од минатата година.
Но, дури и Кипар, кој го дели 28-мото место со Обединетите Арапски Емирати на светската ранг-листа оваа година, се чини дека има одреден пад во борбата против корупцијата, бидејќи нејзината оценка падна на 6,3, од 6,6 минатата година. 
Довербата на јавноста во интегритетот на грчката влада продолжува да паѓа, достигнувајќи најниско можно ниво во последниве три години, од 3,5, што е пад од 4,7 во 2008 година и 3,8 минатата година. Новата оценка на Грција -- најлоша од сите земји во ЕУ -- ја стави на 78-мото место во светот, заедно со Кина, Колумбија, Лесото, Перу, Србија и Тајланд. 
Трите други членки на ЕУ добија помалку од 5,0 поени оваа година -- Унгарија (4,7), Чешка (4,6) и Италија (3,9) -- беа исто така споменати меѓу земјите каде што перцепцијата за корупција е значително влошена. 
Бугарија и Романија, кои беа прогласени за најкорумпирани земји во Унијата заедно со Грција во 2009 година, врз основа на нивните ЦПИ оценки од 3,8, исто така продолжија да паѓаат.
Новата оценка на Романија од 3,7 ја стави на 69-тата позиција во светот, заедно со Бразил, Куба и Црна Гора, кои добија 3,9 минатата година. 
Откако изгуби уште 0,2 поени и постигна 3,6 поени оваа година, Бугарија сега го дели 73-тото место на светската табела со Ел Салвадор, Панама, Тринидад и Тобаго и Вануату.
„Индексот на Бугарија оди надолу и ова покажува одредени разочарувања од страна на меѓународните бизнисмени, како и бугарската заедница во поглед на потенцијалнот на актуелната влада да ги спроведе доследно институционалните реформи“, изјави за новинарите Огњан Минчев, шеф на одделот на ТИ за оваа балканска држава, во вторникот во Софија. Иако искажаната политичка волја на владата за борба против корупцијата е добредојдена, мора да се стори повеќе за земјата да се справи со проблемите со кои се соочува, истакна бугарскиот политички аналитичар.
Трите земји на ЈИЕ признаени како официјални кандидатки на ЕУ -- Турција, Хрватска и Македонија -- имаат подобар рејтинг од другите земји во регионот, освен Кипар. Непроменетата оценка на Турција од 4,4 ја стави на 56-тото место во светот, заедно со Малезија и Намибија. Хрватска, која исто така ја задржа својата оценка од 4,1 го подели 62-рото место со Гана и Самоа. Македонија, која се рангираше заедно со Бугарија, Грција и Романија минатата година, ја подобри оценката за 0,3 поени.
Оценките што й беа дадени на Албанија (3,3) и Босна и Херцеговина (3,2) беа, исто така, нешто повисоки од оние добиени минатата година, додека новата оценка на Молдавија од 2,9 е за 0,4 поени пониска од онаа во 2009 година. Косово, кое не беше вклучено во претходната ЦПИ, беше рангирано со оценка 2,8, што го прави најкорумпирана земја во регионот.
На светско ниво, Данска, Нов Зеланд и Сингапур го делат првото место со оценка од 9,3. На другиот крај од спектарот беа Ирак, Авганистан, Бурма и Сомалија со оценка од 1,5 или помалку.
