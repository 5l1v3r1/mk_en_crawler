24/02/2006
СОФИЈА, Бугарија -- Началникот на Генералштабот на бугарската армија, генерал Никола Колев, во четвртокот (23-ти февруари) рече дека укинувањето на задолжителното служење на воен рок и формирањето на целосно професионална армија ќе биде возможно најрано во 2008 година. Во интервју за медиумите Колев рече дека 1-ви јануари 2008 година е реален датум кога би можела да се случи оваа голема промена. Тој, исто така, истакна дека е потребно предвидување буџетски средства за заокружување на оваа цел во армискиот буџет за 2007 година. 
Во другите вести, министерот за одбрана, Веселин Близнаков, во четвртокот се состана со својот грузиски колега во посета на земјата, Иракли Окруапвили. Близнаков ја потврди поддршката на Бугарија за напорите на Грузија за евроатланска интеграција. Тие разговараа околу начините за зајакнување на билатералната соработка, особено во поглед на безбедноста во регионот на Црното Море.
Исто така во четвртокот, бугарскиот премиер Сергеј Станишев се состана со официјалните претставници на Министерството за внатрешни работи и побара резултати во областа на борбата против криминалот. Итниот состанок следеше по убиството на познатиот мафијаш Иван Тодоров - Докторот во средата во Софија. (Сега - 24/02/06; Дарик, веб-страница на бугарската влада, БНР, Медиапул - 23/02/06)
