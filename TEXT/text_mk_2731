06/09/2005
Од Светла Димитрова за Southeast European Times во Софија -- 06/09/05
Бугарија е стабилен, сигурен и цврст партнер на НАТО, изјави генералниот секретар на Алијансата, Јап де Хоп Шефер, во петокот (2 септември) во Софија по средбата со бугарскиот претседател Георги Парванов. Тој изрази верба дека новата влада на Бугарија ќе ја продолжи политиката на активно учество во меѓународните мисии на НАТО и побара од неа да продолжи со спроведување на клучните реформи во одбраната. 
Откако се приклучи кон НАТО во април 2004-та година, Бугарија одвои околу 800 милиони евра за мерки кои имаат за цел да ја доведат армијата во согласност со стандардите на Алијансата. Модернизацијата на армијата треба да заврши до 2015-та година.
Зборувајќи на заедничката прес конференција со де Хоп Шефер, Парванов вети дека спроведувањето на реформите ќе продолжи. Новата влада, рече тој, ќе продолжи да одвојува значителни средства за оваа цел. 
Покрај ветувањето дека неговата земја и понатаму ќе учествува во меѓународните мисии на НАТО, Парванов, исто така, изрази подготвеност Бугарија да земе активна улога во политичкиот дијалог, како и во политичката и воената трансформација на Алијансата. 
За време на неговата средба со де Хоп Шефер, Парванов вели дека ја нагласил потребата НАТО да ги отвори вратите за другите земји - конкретно Албанија, Хрватска и Македонија, кои се „прилично блиску до членство во Алијансата“. 
Тој, исто така, се заблагодари на НАТО за помошта понудена за катастрофалните поплави во земјата. 
Освен со Парванов, де Хоп Шефер се сретна и со новиот бугарски премиер, Сергеј Станишев. „НАТО е столб на стабилноста на нашата земја, а Бугарија е доследен и сигурен партнер и ќе се држи до исполнување на нејзините обврски како земја-членка на НАТО“, рече Станишев. 
За време на неговиот престој во Бугарија, шефот на НАТО присуствуваше на воената вежба „Клуч за соработка 2005“ на Алијансата, во воздухопловната база Крумово во близина на Пловдив.
Воената вежба „Клуч за соработка 2005“, која траеше од 25 август до 4 септември, е голема воздушна вежба, подготвена со цел да им овозможи на воздушните сили на земјите од НАТО, програмата Партнерство за мир и Медитеранскиот дијалог да вежбаат и усовршуваат меѓуоперативност во воздух, како и ограничени копнени операции како поддршка на мировните мисии. 
Триесет земји, меѓу кои и сите земји од регионот, зедоа учество во вежбата, кон која се приклучија и одредени меѓународни организации, како што се УНХЦР и Црвен Крст. Вкупно 1650 војници и над 60 авиони беа вклучени во вежбата, која се спроведува во Бугарија по трет пат од 2001-та година.
