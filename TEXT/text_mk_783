11/09/2006
Научниците од целиот свет ќе се соберат во Бугаријa од среда (13-ти септември) до петок, на годинешната конференција за вештачката интелигенција. АИМСА 2006, во организација на Бугарската академија на науките, ќе се одржи во приморското туристичко место Св.Константин. Избрани се околу 25 реферати, од 80-те поднесени. Темата оваа година е „Вештачка интелигенција: Луѓе и Интернет“. Бугарија е домаќин на оваа конференција од 1984 година. 
*** 
Производителот на дизајн алатки за комјутери Аутодеск и неговиот овластен дистрибутер во Романија, A&C international, отпочнаа кампања за промовирање на легалното користење на софтверот. Според претпријатијата, околу 90 отсто од софтверот на Аутодеск кој се користи во Романија е нелегален. Во 2005 година Романија објави стапка на пиратство од 72 отсто, со загуби од околу 87 милиони евра. 
*** 
Комесарот на ЕУ за наука и истражување, Јанез Поточник, повикува на поголема вклученост на турските претпријатија и индустрија во технолошките проекти на ЕУ. Поточник беше во прва официјална посета на Турција од 6-ти до 8-ми септември. Тој учествуваше на две конференции, во ко-организација на Турскиот совет за научно и технолошко истражување. Комесарот следно ќе оди за Романија, каде што ќе оствари разговори со високи официјални претставници. 
*** 
Романски тим -- кој го сочинуваа средношколците Мирчеа Пасои, Кодрут Гросу, Тибериу Лучиан Флореа и Адријан Влад -- освоија две златни, еден сребрен и еден бронзен медал на овогодинешната Меѓународна олимпијада во информатика, што се одржа во Јукатан, Мексико. Романците постигнаа добри резултати и на минатогодишниот натпревар во Полска, каде што освоија две сребрени и две бронзени медали. 
*** 
Лондонските организации „Чајлд адвокаси интернешнал“ и клубот „Лајонс“ донираа инкубатори за новороденчиња во вредност од 70.000 евра, за Педијатриската клиника во Паприковац, Република Српскa (РС). Донацијата й беше доделена на клиниката на 5-ти септември, на церемонијата на која присуствуваше министерот за здравство и социјална заштита на РС, Ранко Скрбиќ. Тој рече дека владата одобри околу 664.000 евра за високософистицирана опрема и технологија за неонатолошкиот центар Паприковац. 
*** 
Maкедонскиот интернет провајдер On.net објави дека ќе почне да обезбедува услуги за фиксната телефонија во 2007 година. Претпријатието ќе потпише интерконекциски договор со Македонски телекомуникации, кои претходно имаа монопол за услугите на фиксната телефонија. On.net, исто така, предвидува воспоставување на широка Интернет безжична мрежа во земјата. 
(Разни извори – 04/09/06 – 11/09/06) 
