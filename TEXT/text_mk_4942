22/01/2010
Од Марина Стојановска за Southeast European Times in Skopje -- 22/01/10 Фотографии на Томислав Георгиев
Охрид, познат како македонски Ерусалим, е центарот на прославите за Богојавление Водици во земјата.
Водици -- или „Богојавление“ -- се прославува во источниот православен календар на 19-ти јануари. Во источната црква, прославата го одбележува крштевањето на Христос во реката Јордан од страна на Св.Јован Крстител. Истата го означува и откривањето на Исус како Месија и се смета за трет најважен ден во православната година по Велигден и Духовден. 
Секоја година, верниците пристигнуваат во Охрид за прославата на овој празник, додека оние похрабрите скокаат во ледено студеното езеро за фаќањето на дрвено-месингениот крст, кој се вели дека му носи среќа на оној што ќе го пронајде. Во вторникот повеќе од 20.000 луѓе се собраа на овој настан.
Литургијата за Водици се одржа во 9 часот изутрина, по што тргнаа двете верски процесии од црквата Св.Ѓорѓија во Долна Маала и Св.Никола Ѓеракомија во Варош. Двете се споија во една голема прослава на градскиот плоштад. 
Студеното време не одврати 1.000 луѓе на пристаништето, откако дебарско-кичевскиот владика Тимотеј ги благослови водите и го фрли крстот, да скокнат во езерото. Крстот беше замотан со црвен и бел конец и украсен со босилок. Во православните цркви низ целиот Балкан, босилокот се користи за подготвување света вода и честопати се поставува во близина на олтарите. 
Крстот беше пронајден од страна на 30-годишниот охриѓанец Јован Рилковски. Тој и неговите пријатели потоа се качија на бродот „Македонија“ и ја отпеаја популарната химна „Војордание“. Рилковски доби како награда златен крст со тежина од еден килограм од организаторите на манифестацијата. 
„За мене нема поголема радост од пронаоѓањето на крстот. Ова е мој четврт успех на Денот на Водици и, можам да кажам, дека претходните трипати моето семејство и мене не следеше среќа и добро здравје“, рече Рилковски.
Во Македонија обичај е оној што ќе го фати крстот, во придружба на музичари, да ги посети семејствата во Охрид, кои му даваат пари на пливачот, а тој потоа ги донира за добротворни цели.
Откако дрвено-месингениот крст ќе го обиколи Охрид, се враќа во црквата Св. Никола Ѓеракомија, каде што останува до следната година.
За време на прославата на Водици, повеќето жители на Охрид -- како и од градовите низ цела Македонија -- пливаат во езерото и полнат шишиња со водата осветена од владиката. Верниците веруваат дека оние кои пливаат во светата вода се исчистени од нивните гревови и може да ја отпочнат чисти новата година. 
„Прославата на Водици е најубавата и најсимболичната прослава во традицијата на градот Охрид, особено во зимно време“, рече градоначалникот Александар Петревски. „Вработените во локалната власт и граѓаните на Охрид го даваат својот максимум за да привлечат огромен број туристи за време на овие прослави.“
Оваа година Охрид го одликуваше претставникот на ЕУ во Македонија, Ерван Фуере, со наградата Почесен граѓанин. Тој редовно учествува на прославите за Богојавление таму и оваа година учествуваше во фаќањето на бурето вино кое беше фрлено во езерото во средата, Денот на рибарите, во чест на Св.Јован.
