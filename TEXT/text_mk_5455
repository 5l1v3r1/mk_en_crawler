17/09/2010
(Еуроњус, Еурактив, Индипендант - 17/09/10; AФП, АП, Ројтерс, ДПА, ФТ, ББС, РФИ, Гардијан, Еуопсервер, РФЕ/РЛ - 16/09/10)
Водачите на 27 земји-членки на ЕУ се согласија за време на самитот во четвртокот (16-ти септември) да потпишат пакт за слободна трговија со Јужна Кореја и да доделат трговски концесии со цел да й се потпомогне на пакистанската економија, уништена од поплавите. Но, еднодневниот состанок во Брисел помина во сенката на расправијата околу контроверзното протерување од страна на Франција на стотици ромски мигранти во Романија и Бугарија во последниве недели. 
Првично, водачите на ЕУ требаше да се фокусираат на надворешната политика, економските и трговските прашања. Горливото прашање на романските репатријации беше, наводно, додадено на агендата во последен момент од страна на претседателот на блокот Херман Ван Ромпуј, кој претседаваше со самитот. 
Дискусијата за време на ручекот околу ова прашање доведе до долготрајна вербална размена меѓу францускиот претседател Николас Саркози и претседателот на Европската комисија (ЕК) Жозе Мануел Баросо.
„Саркози даде силен аргумент во одбрана на позицијата на Франција. Жозе Мануел Баросо се побуни и рече дека не е среќен со актуелната ситуација во Франција. Саркози одговори на остар начин“, Ројтерс цитираше неименуван дипломат на ЕУ. 
Околу 15.000 Роми од Романија, земјата со најголем број ромско население во блокот од 27 нации, и од Бугарија моментно престојуваат во Франција. 
На крајот од јули, Саркози им нареди на властите да ги расчистат нелегалните ромски и патнички кампови до крајот на октомври. Вкупно околу 1.000 нелегални ромски имигранти, претежно романски државјани, оттогаш се репатрирани во групи во двете балкански држави.
Овој чекор на Париз предизвика бран критики од набљудувачките групи за човекови права, ОН, Ватикан, Соединетите Држави, како и многу франциски и странски медиуми. Претходно овој месец, Европскиот парламент (ЕП) побара да се прекине со протерувањата. По континуираниот притисок од пратениците и откако Париз вети дека ќе продолжи со своите остри мерки, комесарката за правда на ЕУ, Вивиен Рединг, се закани со правно дејството против Франција, наведувајќи ја како причина дискриминацијата. 
Таа упати закана во говорот од вторникот, откако во печатот протече меморандум на француското Министерство за внатрешни работи од 5-ти август. Во документот на полицијата й се даваат инструкции да дејствува против ромските кампови „со приоритет“.
„Ова е ситуацијата која мислев дека Европа никогаш нема повторно да мора да ја доживее“ по Втората светска војна, рече Рединг.
Иако комесарката-ветеран од Луксембруг веќе се извини за своите забелешки, Саркози изјави за новинарите во Брисел дека нема да му дозволи никому да „го навредува“ него или неговата земја. Тој ги опиша како „одвратни“ сите обиди за поврзување на неодамнешните протерувања со масовните депортации за време на Втората светска војна.
„Јас сум водач на француската држава. Не можам да дозволам мојата нација да биде навредувана“, рече Саркози. Во одделен коментар за медиумите по самитот во четвртокот, Баросо посочи дека францускиот водач треба да го следи примерот на Рединг и да се извини за неумесните изјави. 
„Неприфатливо е да има каква било дискриминација на етничките малцинства“, ДПА ја цитираше изјавата на претседателот на ЕК. „Вистина е дека во изминатите неколку дена и недели, беа кажани некои работи што не се на место ... но има прашања од суштинска важност што треба да се разгледаат.“ 
Ван Ромпуј рече дека ситуацијата со Ромите во ЕУ ќе биде дискутирана за време на следниот самит на блокот во октомври. 
ЕК, која не се повлече од својата закана дека ќе ја однесе Франција на суд за евентуално кршење на правото на ЕУ за слободно движење на луѓе, наводно, во четвртокот била запрашана да изготви стратегија за Ромите.
