01/06/2009
Од Иво Шчепановиќ за Southeast European Times во Загреб -- 01/06/09
Решавањето на случаите на воени злосторства во Југоисточна Европа со нов пристап -- вклучително и зајакнувањето на соработката и зголемена размена на информации во вид на регионални бази на податоци -- беше во фокусот на третата регионална конференција за воени злосторства минатата недела. 
Главниот обвинител за воени злосторства Серж Брамерц, шефот на делегацијата на Европската комисија во Хрватска, Винсент Дегерт, хрватскиот министер за правда, Иван Симоновиќ, и американскиот специјален претставник за прашањата на воените злосторства, Клинт Вилијамсон, присуствуваа на конференцијата, која се одржа на хрватскиот остров Бриони на 26-ти мај. Државни правобранители и обвинители од Хрватска, Србија, Босна и Херцеговина, Црна Гора и Македонија, исто така, присуствуваа на разговорите зад затворени врати.
Иако соработката е подобрена во текот на изминативе 12 месеци, учесниците се согласија дека се потребни новите пристапи во анализата и размената на информации. 
Една од клучните точки за кои беше дискутирано беше изготвувањето бази на податоци, кои ќе им бидат достапни на државните обвинителства во регионалните земји. Сепак, логистиката мора да се прилагоди на законските стандарди на секоја одделна земја. 
Хрватското државно обвинителство демонстрираше база на податоци што тие ја изработиле. 
Учесниците на конференцијата, исто така, дискутираа за воспоставување државно обвинителство кое ќе ги штити основните човекови права на сведоците во случаите на воени злосторства. 
Учесниците го пофалија учеството на хрватскиот претседател Стипе Месиќ, кој присуствуваше на форумот. Брамерц побара од него да продолжи со поддршката и соработката со Хашкиот трибунал откако ќе заврши неговиот претседателски мандат.
Учесниците, исто така, се согласија околу потребата за одржување конференција следната година, на која ќе биде оценет успехот на овогодинешниот состанок и ќе продолжи работата на зајакнување на соработката. 
Брамерц ќе го поднесе својот двогодишен извештај за соработката во врска со воените злосторства во регионот до Советот за безбедност, подоцна овој месец.
На маргините од конференцијата, хрватската вицепремиерка Јадранка Косор и Брамерц разговараа за „артилериската документација“ што Хаг ја побара од Загреб во судските процеси против хрватските генерали Анте Готовина, Младен Маркач и Иван Чермак. Тројцата се обвинети за воени злосторства против Србите во операцијата Бура во 1995 година.
