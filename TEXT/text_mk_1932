30/03/2005
Од Ризван Амареи за Southeast European Times во Букурешт – 30/03/05
Букурешт наскоро ќе го добие својот четврт градоначалник за помалку од девет години. Виктор Чорбеа, избран во летото 1996 година, поднесе оставка неколку месеци подоцна, откако стана премиер. Привремениот градоначалник Виорел Лис остана на функцијата по изборите во 1998 година, но изгуби во 2000 година од Трајан Башеску. Тој, пак, поднесе оставка од местото во декември, по неговиот избор за претседател. 
Анкетите на јавното мислење покажаа дека изборите во неделата (3-ти април) првенствено ќе бидат натпревар помеѓу Адриан Видану, кандидатот на владејачкиот Сојуз на правдата и вистината (ДА) -- кој го сочинуваат Национал-либералната партија (ПНЛ) и Демократската партија (ПД) -- и Мариан Вангели, претставник на поранешната Социјалдемократска партија (ПСД) и градоначалник на петтиот округ во Букурешт. 
Видану, успешен бизнисмен и член на ПД, има поддршка од 35 отсто од гласачите. „Се надевам дека ќе победам во првиот круг, со цел да ги решам проблемите на Букурешт“, им рече тој на новинарите неодамна. 
Неговиот противкандидат, кој моментно има поддршка од околу 25 отсто од гласовите, изрази уверување дека ќе избие напред. „Генералниот градоначалнички мандат не е премногу за мене, без оглед што велат моите противници“, инсистира Вангели. 
Третиот кандидат, поранешен член на ПСД Кристиан „Пиедоне“ Попеску, исто така се бори за местото. Тој ја претставува политичката организација формирана од страна на еден од главните романски сојузи -- Партијата на национал-демократскиот блок -- и има поддршка од околу 10 отсто од гласачите. Како главен инспектор во шестиот округ тој стана познат по посетите на маркетите во Букурешт, во потрага по храна со изминат рок или продавачи што продаваат роба со помала тежина. 
Ралу Филип, претседател на Националниот аудио-визуелен совет, е независен и се очекува да добие 4 до 5 отсто од гласовите. Анка Петреску, претставник на националистичката Партија за голема Романија, се очекува да добие исто толкав процент. Петресеку беше главен архитект на Палатата на народите на Николае Чаушеску, втората по големина зграда во светот, која чини неколку милијарди долари и заменува значителен дел од историскиот центар на градот. 
Малкумина очекуваат изненадувачки исход. „Видану, најверојатно, ќе победи, користејќи ја симпатијата на народот за ДА“, вели политичкиот аналитичар Стелиан Танасе. „Но, борбата е сé уште интересна. Тоа е борба за контрола на најважниот економски центар во земјата и, исто така, борба за имиџ.“ 
Помеѓу најважните проекти кои градот ги наследи од Башеску се модернизацијата на патната и трамвајската инфраструктура и обновувањето на историскиот центар. Анкетите покажуваат дека повеќето жители даваат големо значење на подобрувањето на состојбата на улиците и чистотота на градот.
