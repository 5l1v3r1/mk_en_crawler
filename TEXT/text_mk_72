01/08/2005
Од Анес Алиќ во Сараево за Southeast European Times – 01/08/05
Плановите за реформи и спојување на етнички поделените полициски сили во Босна и Херцеговина западнаа во ќор-сокак поради спротивставувањата на Босанските Срби. И покрај тоа што меѓународната заедница поддржа реорганизација на полициските сили во 11 меѓуетнички региони, властите во Република Српска (РС) инсистираат да останат пет моно-етнички полициски области. 
Реорганизацијата е дел од еден поширок пакет предвидени реформи, меѓу кои законодавна и буџетска власт над полицијата на ниво на државата, формирање на полициски области базирани пред се врз одржување ред, а не врз етничката припадност и ставање крај на политичкото мешање во полициските операции. Полициските реформи се еден од клучните услови поставени од страна на ЕУ за започнување разговори за договорот за стабилизација и асоцијација (ДСА) -- прв чекор кон членство во европскиот клуб. 
Поради неуспехот да постигне консензус за полициските реформи, се чини дека БиХ ќе го испушти и третиот рок во ноември за започнување разговори за ДСА.
Двата ентитета ги водеа сопствените полициски сили под одделни министерства за внатрешни работи од завршувањето на војната. Ваквиот систем, и според домашните и според странските критичари, претставува благодет за криминалците кои лесно можат да пребегнуваат преку границите меѓу ентитетите кои етнички поделените полициски сили не смеат да ги преминуваат.
На пример, во Сараево бандите кои крадат автомобили соработуваат со нивните „колеги“ од Федерацијата Босна и Херцеговина (ФБиХ) и просечно крадат по четири автомобили дневно, искористувајќи ги рестрикциите во надлежностите на полицијата. Според сараевската кантонска полиција, само четири отсто од украдените автомобили им се враќаат на сопствениците. Останатите завршуваат во различни делови од Југоисточна Европа.
Дамир Хаџиќ, член на претседателството на опзиционата Социјал Демократска Партија и претседател на општината Нови Град (Њу Сити), што се граничи со РС, рече дека полицијата во неговата област соработува со полицијата во РС, поставувајќи ги патролите едни до други на границите на ентитетот. 
Но, тој исто така рече дека тие соработуваат само „затоа што мораат“, додавајќи дека патролите се спречени да спроведуваат посериозни операции. „Административните процедури и правила оневозможуваат, на пример, тие да бркаат криминалци [преку границите]“, изјави Хаџиќ во интервјуто за SE Times.
Самиот Хаџиќ беше жртва на кражба на автомобил во 2001 година. Две години подоцна, полицијата во ФБиХ успеа да ја пронајде колата и откри дека била користена од страна на македонската влада под нови, фалсификувани документи. Возилото не беше никогаш вратено. 
Кон крајот на април, функционерите од РС начелно се согласија дека сегашните полициски сили на ентитетите треба да ги замени една национална полиција. Меѓутоа, оттогаш владејачката националистичка Српска Демократска Партија (СДС) ги попречува обидите за реализирање на ова. На 30-ти мај, парламентот на ентитетот формално го одби предложеното формирање на една полиција низ цела БиХ контролирана од страна на централната власт во Сараево. 
Шеесет и двајца од вкупно 83 пратеници во парламентот на РС гласаа против реформите, истакнувајќи дека „било кој модел на полициска организација во Босна според кој полициските сили би ги преминувале границите на ентитетот е неприфатлив“. Дури и поумерената Партија на независни социјал демократи ((СНСД), најголемата опозициона партија во Република Српска, гласаше против предлогот. Само босанските и хрватските претставници гласаа „за“. 
Во јуни, и Босанските Срби гласно го искажаа својот став за ова, кога илјадници Срби протестираа во главниот град на Република Српска, Бања Лука, против она што тие го нарекоа „обид да се укинат институциите на РС“. 
Главниот приговор даден од страна на функционерите од РС е дека ваквата здружена полиција всушност би значела крај за де факто автономијата на РС, која ја доби како резултат на Дејтонскиот мировен договор кој стави крај на конфликтот 1992-1995 во БиХ. 
Тие, исто така, ја потценија потребата за реформи, тврдејќи дека полицијата во ентитетот е целосно подготвена да одговори на задачата да фаќа криминалци, особено обвинетите на воени злосторства. 
„Главниот приговор против полицијата во РС беше тоа што немаме уапсено ниту еден воен злосторник од завршувањето на војната. Меѓутоа, нештата се променија и во изминативе неколку месеци имааме извршено многу апсења и им помагаме на НАТО и ЕУФОР во нивните акции“, рече премиерот на РС, Перо Букејловиќ, во изјавата објавена на веб страницата на локалната влада. 
Сепак, главните политичари во РС побараа нова рунда преговори во врска со реформите во полицијата. Претседателот на РС, Драган Чавиќ, претседател на СДС, рече дека сите политичари треба да дадат се од себе за да се изнајде компромисно решение. „Не можеме да чекаме нешто да падне од небото. Очекувам секој да покаже флексибилност“, рече тој. 
Никола Спириќ, водач на СНСД и претседател на босанскиот државен парламент, се сомнева дека трите владејачки националистички партии во земјата имаат политичка волја да се согласат за реформи во полицијата до ноемврискиот рок даден од страна на ЕУ.
„Не верувам дека овие три партии можат да најдат решение. Нивните ставови ... се премногу различни. Доколку се постигне нешто, тоа ќе биде направено од страна на меѓународната заедница и високиот претставник [Педи] Ешдаун, конкретно“, рече Спириќ.
Ешдаун остро ја критикува СДС за попречување на процесот на реформи. „Партијата основана и предводена од страна на обвинетиот за воени злосторства Радован Караџиќ се покажа неспособна да погледне кон иднината и уште еднаш ја уништува иднината на целата земја“, рече Ешдаун.
