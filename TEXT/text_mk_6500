12/01/2012
Ивана Јовановиќ за Southeast European Times во Белград -- 12.01.12
По здружените напори на здравствените власти, околу 70.000 Срби се регистрирани донатори на органи, а властите се надеваат дека ќе ја прошират програмата за да ги направат почести ваквите операции за спасување на живот.
Само 86 органи од 38 починати донатори беа трансплантирани во 2010 година, според српската Управа за биомедицина. Бројот во 2011 година се намали на 56 органи од 24 донатори. Моментно се извршуваат само трансплантации на бубрег и црн дроб, иако српските власти се надеваат дека наскоро ќе бидат на располагање и трансплантации на срце. Процесот беше во прекин во 1990-тите, кога голем број кардиолози ја напуштија Србија.
Напорите за зголемување на донацијата на органи го вклучуваат и неодамнешниот проект на српската хуманитарна организација Незаборавак, насловен како Да направиме животот да трае. Околу 500 луѓе ги потпишаа своите донаторски картички минатиот ноември во белградскиот хотел Континентал. 
„Оваа акција беше поддржана од јавните институции, голем број поединци и јавни фигури во земјата, шефот на делегацијата на ЕУ во Србија, Светската здравствена организација и други меѓународни организации“, рече за SETimes Владимир Марковиќ, претседател на организацијата. Тој додаде дека по хуманитарниот настан јавниот интерес за потпишување на донаторски картички се зголемил. 
Ивана Петровиќ (28) од Белград, потпиша донаторска картичка и изјави за SETimes дека тоа е гест што сите треба да го направат, посочувајќи дека трансплантацијата на органи се заснова на солидарност и взаемна доверба, и на свеста дека секој е потенцијален донатор на органи или примател, почесто приматели отколку донатори.
Проектот Да направиме животот да трае го поддржува проектот на српското Министерство за здравство Да го направиме животот подолг. Истиот започна пред три години и го потврдува зголемувањето на бројот на донатори. 
За да се поттикне интересот, Србија усвои нов закон во 2010 година, со цел да се загарантира дека нема злоупотреба. Државата, исто така, ја формираше Управата за биомедицина, во обид за приклучување на Еуро Трансплант, меѓународна организација за трансплантација на органи, која сега вклучува седум европски земји. 
Голема пречка за донацијата на органи е недостатокот ја навно образование и бројните предрасуди. Поголем дел од она што се работи е во однос на подигање на свеста на граѓаните, најпрво со обезбедување основни информации, а потоа и со организирани презентации во Управата за биомедицина и медиумите.
Денес, по извесни напори, Србија има 70.000 потпишани донаторски картички и трансплантацијата повеќе не е табу. Секој граѓанин може да стане донатор на орган, но конечната одлука за донирањето орган на починатиот, според српскиот закон, мора да ја донесе семејството.
„Секогаш се прашува семејството. Но, ако починатиот член оставил белешка, семејството, сигурно, ќе ја почитува волјата на починатиот и, исто така, ако во меѓувреме се случат некакви промени“, рече за SETimes директорката на Управата за биомедицина, д-р Дана Михаиловиќ.
Д-р Ѓоко Максиќ, полковник и професор на неврологија на Клиниката за неврологија во Воено-медицинската академија, кој работи на програмата на донирање органи од 1998 година, изјави за SETimes дека околу 60 до 70 отсто од семејствата на починатите чии органи одговараат за трансплантација, се согласуваат на трансплантација на органите.
Тој додава дека теоретски еден починат донатор може да спаси шест до седум животи. Но, во Србија „само три лица може да се спасат од еден починат донатор на органи, бидејќи вршиме само трансплантации на бубрег и црн дроб. Околу 1.500 пациенти се на листата на чекање за [oргани]“. 
Михаиловиќ смета дека српските статистички податоци се мрачни бидејќи голем број пациенти на листата, никогаш не добиваат транспланти. „Светската статистика покажува дека од вкупниот број пациенти на листата: 1/3 добиваат органи, 1/3 се префрлаат на следната листа, а 1/3 умираат“, рече таа. 
Трошоците за трансплантацијата се целосно покриени од државниот Фонд за здравствено осигурување и трансплантациите се сметаат за најдобар метод на долгорочно лекување.
„Сега ние имаме пет донатори на еден милион жители. Се надеваме дека ќе имаме десет донатори на милион жители во 2012 година. Тоа ќе ги зголеми нашите шанси, со целата реорганизација и прифаќање на сите услови за квалитетот што го бараа Еуро трансплант и Комисијата на ЕУ за квалитетот на трансплантацијата ... да станеме полноправна членка на Еуро трансплант, како нашите соседи Хрватска и Словенија“, рече Максиќ. 
Михаиловиќ додаде дека соработката со соседните држави е исклучително важна со цел размена на органи на меѓународно ниво.
