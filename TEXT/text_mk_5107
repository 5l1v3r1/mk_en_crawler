10/11/2009
Од Есра Ердуран за Southeast European Times во Анкара -- 10/11/09
Абдула Оџалан, озлогласениот водач на Курдистанската работничка партија (ПКК) се очекува да добие друштво за првпат во последнава деценија. ПКК -- одговорна за повеќе од 35.000 загинати во судирите со турските безбедносни сили -- се смета за терористичка организација од страна на на САД и ЕУ.
Откако беше фатен во Кенија од турските елитни сила во 1999 година, Оџалан беше единствениот затвореник во малиот затвор Имрали, која се наоѓа на југот од Мраморното Море. Тој чекаше егзекуција за предавство, додека не беше укината смртната казна во 2002 година, како дел од мерките што Турција ги презеде за хармонизирање на своите закони со оние на ЕУ.
Тој ги минува своите денови од доживотната затворска казна, зад решетки на островскиот затвор од Ф-тип, или затвор со максимално обезбедување, без можност за помилување.
Но, неговите денови на изолација завршија. Оџалан е префрлен во нов затвор на островот, заедно со неколку други криминалци.
Според извештајот на турскиот новински портал soL, меѓу затворениците кои аплицирале за трансфер на островот се: Сакир Акурт, Четин Аркас, Јашар Чинбас, Нихат Екмез, Локман Лацин, Мустафа Окчул, Недим Озалп, Наиф Озкилич, Хусеин Јилдирим и Саит Јилдирим -- наводни членови на ПКК кои се осудени на доживотен затвор или тешка затворска казна.
Министерството за правда објави дека листата ќе биде намалена на осум, според резултатите на тестовите што ќе ги поминат затворениците. 
Според извори, Оџалан ќе биде сам во својата ќелија, но ќе му биде дозволено да се дружи со затворениците во својата зона за време на паузите. Според некои извештаи, Оџалан ќе има и телевизор.
Министерството за правда ја започна изградбата на новиот затвор по проценката на Комисијата за спречување тортура и нехуман или деградирачки третман или казнување (ЦПТ) при Советот на Европа.
Делегација на ЦПТ го посети Оџалан и го интервјуираше во врска со неговите животни услови. Делегацијата, исто така, се состана со адвокатите на Оџалан, кои се пожалиле дека им е тешко да го посетат својот клиент во сегашните услови. 
Последните настани се случуваат додека трае демократската иницијатива на турската влада -- обид да се покаже добра волја кон Курдите.
Според Си-Ен-Ен Турк, новиот објект ќе чини околу 3,3 милиони евра. 
