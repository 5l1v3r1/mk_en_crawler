27/01/2006
БЕЛГРАД, Србија и Црна Гора -- Во интервјуто за Б92 во четвртокот (26-ти јануари) министерот за човекови права на Србија и Црна Гора, Расим Љајиќ, кој претседава со националниот совет за соработка со Трибуналот на ОН за воени злосторства, инсистираше на тоа дека властите не знаат каде се крие обвинетиот Ратко Младиќ. Тој рече дека српската влада и премиерот Воислав Коштуница се „апсолутно“ подготвени да го уапсат кога ќе биде пронајден.
Исто така во четвртокот, Загреб објави дека САД го екстрадираа Србинот кој треба да одлежи 20-годишна затворска казна во Хрватска. Судот во Сплит го осуди Митар Арамбашиќ за злосторства против човештвото во 2000 година. Тој истата година пребегна во САД, а беше уапсен во септември 2002 година, врз основа на меѓународната потерница за него.
Во другите вести, судот во Сиднеј одби да го ослободи со кауција Србин кој се бараше за воени злосторства во Хрватска. Драган Васиљковиќ, познат како „Капетан Драган“ поднесе жалба на барањето за екстрадиција. Тој беше уапсен минатата недела. Хрватска го обвинува поранешниот паравоен командант, кој има двојно - српско и австралиско државјанство, за тортура и убиство на хрватски затвореници во конфликтот во периодот 1991-1995 година. (Данас, Политика - 27/01/06; Б92, Бета, РТС, АП, ААП - 26/01/06) 
