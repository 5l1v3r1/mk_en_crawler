27/04/2010
Од Линда Карадаку за Southeast European Times во Приштина -- 27/04/10 
Повеќе од десетина романски припадници на ЕУЛЕКС се суспендирани од мисијата во четвртокот (22-ри април) поради нивната вмешаност во можниот инцидент со шверцување. 
„Жандармите, кои патуваа назад во Романија на одмор, изнесле прекумерна количина алкохол и цигари од Косово“, потврди ЕУЛЕКС во соопштението за печатот.
Инцидентот се случи во Блаце, на границата меѓу Македонија и Косово, во раните утрински часови на 20-ти април, според ЕУЛЕКС. Жандармите беа сослушани од страна на македонските царинарници и им била „конфискувана голема количина алкохол и цигари“, се вели во соопштението. 
Ламберт Лукас, заменик-шеф на полицијата на ЕУЛЕКС, рече дека целосните факти поврзани со инцидентот „сé уште се испитуваат“. 
„ЕУЛЕКС им пристапува многу сериозно на сите наводи дека членовите на неговиот персонал е можно да дејствувале или нелегално или спротивно на строгиот интерен дисциплински кодекс на мисијата. Ако се открие дека поединци извршиле злоупотреба, ќе бидат преземени дејства, без двоумење“, рече Лукас. 
Шефот на мисијата, Ив де Кермабон, кој беше инфирмиран за инцидентот од Романската национална точка на контакт, побара „итна и темелна истрага за случајот“. 
Новинската агенција ИНА објави за инцидентот, како и веб-страницата на косовскиот дневен весник Кохa Диторе. ИНА, исто така, ја цитираше Управата на Македонската царина, дека 17 Романци, вклучително и возачот на официјалниот автобус на ЕУЛЕКС, биле вмешани. 
„За време на царинската проверка на автобусот, 341 кутија цигари -- Бонд, Монте Карло, Манчестер, Пал Мал, Винстон, Лаки Страјк и ЛМ -- и 133 литри различни алкохолни пијалаци беа пронајдени во автобусот. За време на истрагата, беше докажано дека нелегалната стока му припаѓала на возачот на автобусот и другите патници“, Коха Диторе го цитираше соопштението за печатот на Македонската царина.
ИНА објави дека стоката била конфискувана и дека се подигнати обвиненија против возачот и патниците. 
„Царинската управа ја разгледува можноста за контрола на официјалните автомобили на дипломатските мисии во Косово, кои ја користат границата и територијата на Македонија како транзитна дестинација“, објави Коха Диторе. 
Жандармите се вратија во Романија, каде што инцидентот ќе биде испитан од Комисијата на Романските жандармериски оперативни сили. 
„Македонските власти не подигнаа обвиненија за шверц против жандармите бидејќи стоката пронајдена со нив била за лична употреба“, се вели во соопштението на оперативните сили. 
Дипломатски извори изјавија за локалниот печат дека групата носела стока што ја надминува законската граница за по 1.000 евра за секој од нив, и платиле вкупна казна од 500 евра, плус царински давачки од 100 евра пред да ја напуштат Македонија.
Флорин Хулеа, портпарол на оперативните сили, рече дека жандармите не знаеле за македонската легислатива и дека инцидентот ескалирал поради јазничните бариери. Групата ја поминала ноќта во хотел на границата, пред да ги плати казните следното утро, додаде Хулеа. 
 Новинарот на SETimes Пол Чикои во Букурешт даде свој придонес во овој натпис.  
