22/05/2007
(AФП, ДПА, ББС, АП, РТЕ, Еуробсервер, ЕурАктив, РИА Новости - 21/05/07; Интернешнал хералд трибјун - 19/05/07)
Брисел и Москва во понеделникот (21-ви мај) ја сигнализираа својата подготвеност за интензивирање на напорите за решавање на долготрајниот спор околу увозот на полско месо, едно од прашањата на агендата на контроверзниот самит ЕУ-Русија минатата недела. 
Според портпаролот на Европската комисија (ЕК), комесарот за здравство на ЕУ Маркос Кипријану испратил писмо до рускиот министер за земјоделство Алекси Гордејев, предлагајќи експертски разговори за прашањето „што е можно поскоро“. 
„Ние сакаме итно да го решиме овој проблем и да постигнеме напредок“, изјави портпаролот за здравство на ЕК, Филип Тод, за новинарите во понеделникот. „Ние сме подготвени да се состанеме колку што им одговара порано на руските власти за да се обидеме да ја придвижиме работата.“ 
Русија воведе забрана за увоз на месо од Полска во ноември 2005 година, наведувајќи ја како причина загриженоста во врска со полските безбедносни контроли на храната и одби да го укине ембаргото и покрај уверувањата на ЕУ дека ваквите стравувања се неоправдани.
Гледајќи политичка мотивираност во овој потег, Варшава како одговор го блокира почетокот на разговорите за новото партнерство ЕУ-Русија и договорот за соработка. Постојниот договор, кој влезе во сила во декември 1997 година, истекува во ноември. Новиот пакт ќе покрива голем број прашања, вклучувајќи го и дотурот на енергија, економската соработка и трговијата. 
Кипријану и Гордејев се состанаа во кипарското одморалиште Лимасол минатиот месец, во обид да го решат спорот во врска со месото пред самитот ЕУ-Русија, но не направија исчекор.
За време на неговиот состанок со германскиот канцелар Ангела Меркел, чија земја моментно претседава со ЕУ, и претседателот на ЕК, Жозе Мануел Баросо, во близина на југозападниот руски град Самара минатата недела рускиот претседател Владимир Путин одби да го укине ембаргото за увозот на полско месо. 
Доведувајќи ги во прашање причините на Русија за продолжување на забраната, Баросо рече дека ако имаше причина за еден таков потег, на Полска немаше да й биде дозволено да носи месо во ЕУ. „Многу важно е ако сакате да имате блиска соработка да разберете дека ЕУ се заснова на принципите на солидарност“, рече Баросо на крајот од самитот во петокот, истакнувајќи дека Полска не може да се изолира од остатокот на Унијата. 
Три дена подоцна, Путин й рече на својата влада да ги интензивира разговорите за земјоделска трговија со ЕУ, сигнализирајќи ја подготвеноста на Москва да работи на решавање на спорот што уште повеќе ги залади врските со блокот од 27 нации, клучен пазар за Русија, особено за извоз на енергија. 
„Од вас барам да го интензивирате дијалогот“, му рече рускиот водач на Гордејев на состанокот на владата во понеделникот. „Ние мораме да го сториме ова. Неопходно е да се деполитизираат овие прашања и да се реши проблемот на професионално, експертско ниво.“ 
