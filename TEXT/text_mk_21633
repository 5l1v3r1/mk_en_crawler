25/09/2008
ЊУЈОРК, САД -- Специјалниот претставник на ОН, Метју Нимиц, во средата (24-ти септември) потврди дека разговорите во кои посредува помеѓу Грција и Македонија го покриваат само нивниот долготраен спор околу името. „ОН нема да се фокусираат на националните идентитети“, рече тој по состанокот со грчката министерка за надворешни работи, Дора Бакојани, во Њујорк. Македонија побара во разговорите Атина да го признае и постоењето на македонското етничко малцинство во Грција.
Подоцна во средата Нимиц се состана со македонскиот претседател Бранко Црвенковски, кој го информираше Нимиц за позицијата на неговата земја во врска со најновите случувања во рамките на процесот на преговори, како што објавија македонските медиуми. Претставникот на ОН рече дека ќе се состане со грчкиот претставник Адамантиос Василакис и неговиот македонски колега Никола Димитров за околу десет дена. (Утрински весник, А1 - 25/09/08; AНА-МПА, ЕРТ, СКАИ, Катимерини - 24/09/08)
