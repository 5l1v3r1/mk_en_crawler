26/04/2012
Дражен Ремиковиќ за Southeast European Times во Сараевo -- 26.04.12
Три лица се соочуваат со 20 години затвор за терористичкиот напад врз Американската амбасада во Сараево минатата година, но експертите се согласуваат дека треба да се направи повеќе за да се елиминира тероризмот од Босна и Херцеговина (БиХ). 
Мевлид Јашаревиќ (23) од Србија е еден од трите лица обвинети во понеделникот (23-ти април) за нападот на 28-ми октомври 2011 година. Обвинителството вели дека Јашаревиќ пукал од автоматска пушка на зградата повеќе од еден час, стрелајќи повеќе од 100 пати пред да биде ранет од снајпер и уапсен. Еден полицаец беше повреден во нападот, но немаше човечки жртви.
Борис Грубјешиќ, портпарол на обвинителството на БиХ, изјави за SETimes дека тројцата осомничени се припадници на терористичката група која била организирана во рамките на заедницата на вахабистите во селото Горна Маоча.
„Ќе бидат претставени повеќе од 100 [одделни] докази, и обвинителството ќе бара максимална казна. За ова кривично дело, законот на БиХ предвидува затворска казна во траење од 20 години“, рече Грубјешиќ.
Властите долго време го поврзуваа вахабистичкото движење со нападот. Еден ден по пукањето, српската полиција уапси 15 вахабисти во Санџак, Србија, конфискувајќи телефони, компјутери и лаптопи, во рамките на истрагата за пукањето на амбасадата.
Јашаревиќ во вторникот беше, исто така, обвинет од федералната голема порота во САД, за обид за убиство и други кривични дела во врска со пукањето. 
Душанка Мајкиќ, претседателка на парламентарната Комисија за одбрана и безбедност на БиХ, изјави дека обвинителството делумно го реши овој случај, но мора да се направи уште многу за да се искорени појавата на тероризмот.
„Полицијата и тајните служби во БиХ имаат задача да ги обезбедат сите оперативни податоци поврзани со овој и претходните терористички напади. Парламентот ќе ги анализира сите овие документи и во мај ќе усвои заклучоци кои појасно ќе ја дефинираат стратегијата за тоа како можеме да продолжиме да се бориме против тероризмот“, рече Мајкиќ за SETimes. 
Џевад Галијашевиќ, директор на Експертскиот тим на Југоисточна Европа за борба против тероризмот и организираниот криминал, регионална невладина организација, рече дека иако ова е несомнено класичен терористички напад, луѓето кои го наредиле истиот остануваат непознати.
„Истрагата треба да се фокусира на оние кои го наредиле овој криминал и оние кои го финансирале. Ако го казнат само Јашаревиќ, нема да се постигне ништо, бидејќи тој е само извршител. Во БиХ има силна мрежа на вахабистичко движење и истата е сигурно поврзана со овој напад“, рече Галијашевиќ за SETimes. 
„Мислам дека обвинителството не треба да инсистира на казна од 20 години бидејќи Јашаревиќ повреди само двајца полицајци. [Норвежанецот] Aндерс Брејвик уби 77 лица и ќе ја добие истата казна. Малку нереално, зарем не?“, рече Галијашевиќ. 
Ова е трет терористички напад кој се случи во БиХ во последниве четири години. Првиот беше во септември 2008 година, кога Сувад Ѓидиќ и Амир Ибрахими детонираа бомба во трговскиот центар во општина Витез, убивајќи еден полицаец и ранувајќи шест лица. Ѓидиќ беше осуден на девет години затвор во 2011 година.
Вториот напад се случи во Бугојно, кога полициската станица беше бомбардирана со запалива бомба. Двајца полицајци загинаа, а шест беа сериозно повредени. Полицијата уапси шест лица, и судењето е во тек.
Ирена Фемиќ, студентка на Правниот факултет во Бања Лука, смета дека владата дејствува решително и спречува повторување на ваквите напади.
„Се надевам дека овој настан ќе влијае на политичарите на БиХ да заборават на секојдневните политички несогласувања и да се обединат во борбата против тероризмот. Сите во БиХ треба да живеат без страв, без разлика на која националност припаѓаат. Мислам дека ова е вистинска можност да се покаже единство и решителност“, рече Фемиќ за SETimes. 
