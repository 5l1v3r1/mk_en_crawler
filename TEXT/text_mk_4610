21/01/2009
(Ројтерс, ФТ, Интернешнал хералд трибјун - 21/01/09; AП, АФП, ДПА, ББС, ВОА, Дојче веле, Еуроњус, Еуопсервер, ХИНА, СНА, МИА, Макфакс - 20/01/09)
Европските водачи му честитаа на Барак Обама на неговата инаугурација за 44-ти претседател на САД во вторникот (20-ти јануари), изразувајќи надеж за континуирано подобрување во трансатланската соработка и напорите за справување со предизвиците со кои се соочува светот. 
„Заедничкото дејствување претставува еден од најдобрите начини да се одговори на потребите и надежите на народите на двете страни од Атлантикот“, се вели во изјавата на чешкото претседателство на ЕУ. ЕУ со нетрпение очекува „тесно да соработува со новата американска администрација за стабилен напредок на трансатланското партнерство и за негово континуирано адаптирање на огромните предизвици со кои се соочува светот што се менува“, се додава во истата. 
Во Европа надежите се големи дека првиот Афроамерикански претседател на САД ќе донесе подобрување на американско-европските односи во едно време оптоварено со кризи.
„Лично верувам дека изборот на претседателот Обама претставува дефинирачки момент и пресвртница за Америка“, рече претседателот на Европската комисија (ЕК), Жозе Мануел Баросо. „Сега може да биде и важна пресвртница за остатокот од светот.“ 
Тој рече дека ЕУ и САД треба да работат во партнерство за да одговорат на светската економска криза, заканите по мирот и безбедноста и климатските промени. 
Водачите на 27-те земји-членки на ЕУ, исто така, му честитаа на Обама. Опишувајќи го новиот американски претседател како „човек со голема визија“, британскиот премиер Гордон Браун рече дека неговата инаугурација претставува „ново поглавје како во американската ... така и во светската историја“.
Франција, рече претседателот Николас Саркози, е решена да работи рамо до рамо со САД и е „нестрплива“ да види како новиот претседател „ќе работи за да можеме да го промениме светот со него“.
Германската канцеларка Ангела Меркел го опиша вторникот како „специјален ден“ не само за САД, туку и за милијарди луѓе, и изрази надеж за поголема соработка со Вашингтон.
„Се надевам дека нашата соработка ќе биде обликувана од ... носењето одлуки врз основа на тоа дека една земја не може сама да ги решава светските проблеми“, рече германскиот водач во вторникот.
Балканските водачи, меѓу кои и хрватскиот претседател Стипе Месиќ и премиерите на Бугарија и Македонија, Сергеј Станишев и Никола Груевски, исто така, му честитаа на Обама и му посакаа успех. 
Месиќ му посака на Обама успех и изрази уверување за континуиран развој на хрватско-американските односи.
Груевски му се заблагодари на новиот американски водач за неговата „константна поддршка, охрабрување и признавање“ на уставното име на Македонија и за кандидатурата на Скопје за членство во НАТО.
„Многу го цениме вашето признавање на нашето достоинство“, му напиша тој на Обама. 
Во своето инаугуративно обраќање Обама рече „до сите луѓе и влади кои гледаат денес, од најголемите главни градови до најмалото село каде што е роден мојот татко: Знајте дека Америка е пријател на сите нации и на секој човек, жена и дете кои сакаат иднина на мир и достоинство ...“, и покрај нејзиното преговарање во две тековни војни и економските проблеми.
