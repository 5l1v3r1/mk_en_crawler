10/10/2005
(AП, ХИНА, Ксинуa - 09/10/05; AFP, AP - 08/10/05)
Комесарот за проширување на ЕУ, Оли Рен, во неделата (9-ти октомври) й честиташе на Хрватска на нејзиното отворање на разговорите за пристап со ЕУ и им препорача на властите да се фокусираат на исполнувањето на условите за членство. 
Комесарот особено ја истакна потребата од задржување на курсот на реформите, забрзување на процесот на враќање на бегалците и подобрување на состојбата со човековите права. Тој предупреди дека земјата би можела да се соочи со прекин на разговорите за пристап ако не се придржува на принципите и нормите на блокот. 
„Ако постои какво било сериозно и континуирано прекршување на владеењето на правото или демократијата, или на другите суштински европски вредности, тогаш преговорите би можеле да бидат прекинати“, рече Рен во интервјуто за хрватската државна телевизија во неделата. 
Разговорите за влез на Хрватска во ЕУ официјално започнаа во вторникот, откако главната обвинителка на ОН за воени злосторства, Карла дел Понте, рече дека Загреб целосно соработува со Меѓународниот кривичен трибунал за поранешна Југославија (МКТЈ). 
Процесот, кој првично беше закажан за средината на март, беше одложен поради тоа што Загреб не му го предаде на Трибуналот на ОН во Хаг клучниот бегалец обвинет за воени злосторства. Пензионираниот генерал Анте Готовина го бара МКТЈ за неговата наводна улога во убиството на 150 Срби од Краина и протерувањето на илјадници други за време на етничкиот конфликт во Хрватска во периодот 1991-1995 година. Тој е во бегство од средината на 2001 година. 
На почетокот од дводневната посета во саботата Рен се состана со претседателот Стипе Месиќ и со премиерот Иво Санадер. Тој изрази уверување дека Загреб ќе стори сé што е во негова моќ да го пронајде Готовина. 
„Верувам дека Хрватска, исто така, ќе ги исполни своите обврски, особено кога станува збор за продолжувањето на целосната соработка со Хашкиот трибунал, сé додека обвинетиот не биде изведен пред лицето на правдата“, рече Рен по разговорите со Санадер. 
Хрватскиот премиер, од своја страна, вети дека властите ќе вложат максимални напори да го пронајдат Готовина. „Останува нашата цврста решеност за целосна соработка со Хашкиот трибунал“, рече Санадер. 
Хрватската новинска агенција ХИНА го цитираше премиерот дека процесот на проверка -- во текот на кој се проверува колку се близу законите на една земја-кандидатка до стандардите на ЕУ -- ќе започне на 20-ти октомври. Тој изрази надеж дека дел од поглавјата на преговорите наскоро ќе бидат отворени и набргу потоа ќе бидат затворени. 
Воспоставувањето на владеењето на правото, судските реформи и потиснувањето на корупцијата се дел од клучните прашања што ќе влијаат врз напредокот на Хрватска во преговорите за ЕУ, како што се вели во известувањето за печатот на хрватскиот парламент кое беше објавено по посетата на Рен. 
Во петокот хрватската министерка за надворешни работи и интеграција во ЕУ, Колинда Грабар-Китаровиќ, се состана со генералниот секретар на НАТО, Јап де Хоп Шефер, во седиштето на Алијансата во Брисел. Тие се фокусираа на напредокот на Хрватска по патот до интеграцијата во НАТО. Грабар-Китаровиќ го претстави Акциониот план за членство на хрватската влада за 2004-2005 година, велејќи дека Загреб вложува максимални напори за да го усогласи своето ниво на трошоци во одбраната со стандардите на НАТО. 
