16/02/2012
Бедрана Калетовиќ за Southeast European Times во Сараево -- 16.02.12 
Со влегувањето на Хрватска во ЕУ, кое се очекува во јули 2013 година, ќе се случат целосни промени, со директно влијание врз соседите, особено Босна и Херцеговина (БиХ), со која Хрватска дели скоро две третини од своите граници.
Пристапувањето ќе значи конкретни измени во начинот на кој се води бизнис, трговија, се врши вработување, признавање на образовните дипломи и редица други административни активности.
„Симболично, тоа ќе значи дека ЕУ се граничи со БиХ, носејќи редица практични последици. Некои ... ќе значат дополнителен проблем, но може да се покажат како мотивирачки. Реално е да се очекува подобрување и во односите на БиХ и Хрватска, бидејќи добрососедската политика е еден од основните принципи на ЕУ“, рече за SETimes политичкиот аналитичар Ибрахим Прохиќ, професор на Универзитетот во Тузла.
Евро-инфо центарот во Тузла се согласува дека членството во ЕУ неизбежно ќе резултира со нова ера во билатералните односи. Заедничката граница, на крајот на краиштата, ќе стане граница на ЕУ.
„Јасно е дека следењето на безбедноста ќе биде укинато, но новите односи поригорозно ќе ја следат трговијата на стоки и услуги“, рече за SETimes директорката на Центарот, Драгана Шариќ.
Заедничката граница, исто така, станува и Шенген граница.
„Граѓаните на БиХ сé уште ќе можат да патуваат за Хрватска, но Хрватска е таа што ќе одлучи дали тоа ќе биде, како што е сега, само со лични карти, бидејќи тоа се регулира со билатерален договор, или влегувањето на граѓаните на БиХ ќе биде условено со валидни пасоши“, рече за SETimes Зора Станиќ, портпаролка на делегацијата на ЕУ во БиХ.
Леснотијата на влегувањето, особено за туристите од БиХ кои ги поминуваат летните одмори во Хрватска, нема да биде погодена, ветува министерот за туризам, Вељко Остојиќ. Тој изјави за SETimes дека туристите од БиХ секоја година покажуваат сé поголем интерес да ги поминат одморите во Хрватска. Хрватското Биро за статистика објави дека туристите од БиХ се 13-ти по ред во однос на користењето на сместувачките капацитети, тренд кој се очекува да продолжи и по влегувањето во ЕУ. Остојиќ, сепак, истакна дека тука се работи за нешто повеќе од просто добредојде за сите. 
„Со оглед на поразлабавената мобилност на луѓето, се очекува зголемување на бројот на странските туристи од ЕУ, а за оваа погодност да биде од корист за соседните туристи и хрватскиот туризам, неопходно е да се покаже политичка подготвеност.“
Последниот од серијата трилатерални состаноци меѓу претседателите на Хрватска, Србија и членовите на претседателството на БиХ се одржа на почетокот од февруари.
„Ние, како претседатели, ќе побараме од владите веднаш да почнат со решавање на меѓународните проблеми кои се долго време нерешени“, рече членот на претседателството на БиХ, Жељко Комшиќ.
Додека политичарите носат административни одлуки, финансиските реалности ги диктираат можностите за одмор на граѓаните на БиХ. Во некои случаи, близината не е приоритет.
„Турција уште еднаш ќе биде мојот избор. Тричлено семејство може да летува таму за помалку пари и да има поквалитетен одмор, а тоа мене ми е најважно“, рече за SETimes сараевчанецот Менсур Башиќ.
