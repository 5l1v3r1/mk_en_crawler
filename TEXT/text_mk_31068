06/12/2010
ТИРАНА, Албанија -- Властите бараат помош од странство за справување со вонредната ситуација до која дојде поради масовните поплави во северниот дел. Министерот за надворешни работи, Едмонд Хаџинасто, во неделата (5-ти декември) се состана со амбасадорите на земјите од ЕУ и НАТО во Тирана. „Побаравме [тие] да ни помогнат со мали чамци за транспорт на храна и медицински дотур, како и со шатори за сместување на евакуираните граѓани“, рече Хаџинасто по состанокот. Грција, Италија и Австрија беа првите земји од ЕУ што одговорија на повикот. Турција испрати хеликоптери со воен и медицински персонал. 
Полицијата во неделата објави дека повеќе од 12.000 луѓе се евакуирани од северниот град Скадар, каде што 14.000 хектари земјиште со денови е под вода. Реките Буна и Дрим го поплавија регионот, по десетдневните непрекинати дождови. До некои од населбите во Скадар може да се стигне само со чамци, додека во некои села, водата е длабока 3 метри. Други области зафатени од поплавите се пристанишниот град Драч и јужните градови Фиери и Валона. (РФЕ, ББС, ВоА, Шекули, Алсат, Клан, Топ ченал - 05/12/10)
