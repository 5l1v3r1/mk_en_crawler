19/03/2013
Корнелис ван Звееден за Southeast European Times во Дубровник -- 19.03.13
Со цел да се стави крај на одливот на незаконски финансиски средства што излегуваат од Хрватска, банките мора да ги направат транспарентни сметковните идентификации, а владата мора да се погрижи нејзините вработени да бидат обучени за детектирање и избегнување грешки, велат аналитичарите.
Според Глобал фајненшал интегрити, меѓународна организација за истражување и застапување, меѓу 2001 и 2010 година Хрватска изгубила 11,6 милијарди евра преку корупција и даночно затајување.
Тоа беше 2.645 евра по лице, највисока цифра во регионот по Црна Гора, каде што одливот на нелегални пари беше скоро трипати повисок во релативна смисла.
„Хрватска може делумно да го запре одливот барајќи од банките да ги знаат вистинските корисници на сметките“, рече за SETimesКларк Гаскоњ, директор за комуникации во организацијата.
Гаскоњ, исто така, рече дека Хрватска треба да ги обучува цариниците за детектирање лажни фактурирања во трговските трансакции, практика која сочинува околу 60 отсто од нелегалниот одлив во светот.
Лажните трговски фактурирања честопати се во корист на политичарите, изјави за SETimes Наташа Срдоч од Адриатик институтот, експертска група со седиште во Риека. 
Во отвореното писмо од 21-ви февруари Срдоч, заедно со двајца европарламентарци, го прашува хрватскиот премиер Зоран Милановиќ дали побарал информации за хрватските сопственици на сметки од Лихтенштајн и другите држави.
Не добивме одговор, вели таа, бидејќи тоа не е во интерес на политичката елита.
„Истите луѓе кои се вклучени во сеприсутната корупција од 1992 година се сè уште тука“, вели Срдоч. „Мислам дека тие немаат што да кажат. Не ги испитуваат одливите на незаконски пари.“
Кабинетот на премиерот не одговори на писмените прашања од SETimes.
Моника Маковеи, романска членка на Европскиот парламент која го потпиша писмото, изјави за SETimes  дека ЕУ треба да продолжи со следење на Хрватска откако земјата ќе пристапи во Унијата во јули 2013 година.
„Во Романија имаме 1.000 државни службеници зад решетки за корупција“, рече Маковеи. „Тоа немаше да се случи без постпристапен мониторинг.“
Но, Европскиот парламент го отфрли предлогот, а Европската комисија е, исто така, против.
„Ги научивме лекциите од минатото“, рече за SETimes  Питер Стано, портпарол на комисијата, реферирајќи на предвремениот пристап на Романија и Бугарија. „Хрватска ги исполни сите услови.“
