17/01/2013
Ивана Јовановиќ за Southeast European Times во Белград – 13.01.17
Српскиот претседател Томислав Николиќ рече дека градењето посилни односи со соседните држави е еден од неговите најголеми приоритети, но шефот на државата вети дека Белград никогаш нема да ја признае независноста на Косово и покрај меѓународниот притисок за тоа.
„Навистина сум убеден дека воспоставувањето стабилност и најдобри можни односи меѓу земјите од Југоисточна Европа не е само нешто што се бара од нас, туку е и нешто што е потребно за сите земји, со цел да се постигне економска благосостојба, да се надминат влијанијата на глобалните економски кризи и да се обезбеди подобар живот за нивните граѓани“, рече Николиќ во средата (16-ти јануари), во серијата интервјуа за SETimes и големите меѓународни медиуми.
Но, кога станува збор за Косово, кое прогласи независност пред четири години и е признаено од повеќе од 100 земји, Николиќ рече дека позицијата на Србија е јасна.
„Србија нема никогаш да го признае Косово“, рече Николиќ.
Токму косовското прашање е можеби најголемата пречка за целта на Србија за пристапување во ЕУ. Србија бара датум за почеток на преговорите со ЕУ и неодамна го одобри договорот за гранично управување, според кој двете страни го делат управувањето со контролните пунктови што ги делат.
Српскиот парламент, исто така, во неделата одобри платформа која во суштина го потврдува интегритетот на Косово и ја повикува Србија да „се залага за наоѓање компромис и сеопфатно решение за Косово и Метохија преку дијалог. Решението мора да биде силна основа за градење траен мир и гарантирање целосна безбедност за сите граѓани во јужната српска покраина“.
Николиќ, кој се состана со новинарите од Асошиејтед прес, Ројтерс, Би-Би-Си, Ал Џезеира, како и од SETimes во средата, рече дека би било кршење на српскиот устав да се признае Косово како независно.
Тој рече дека Србија е подготвена да ги подобри своите односи со Босна и Херцеговина и Хрватска, кои имаат проблеми со Белград откако Николиќ дојде на претседателската функција минатата година.
„Сè уште има бројни тешкотии и многу работа пред нас, но јас сум прилично сигурен дека ако бидеме упорни и ако вложиме заеднички напори, ќе можеме да го решиме секој проблем кој ќе ни се испречи на патот“, рече тој.
Србија и Хрватска имаат несогласувања во последно време, откако Хашкиот трибунал го ослободи хрватскиот генерал Анте Готовина во септември, од обвиненијата за воени злосторства кои датираат од 1995 година. 
По ослободувањето, хрватскиот претседател Иво Јосиповиќ го нарече Готовина херој и навести дека тој ќе добие место во неговата влада. Но, во средата Николиќ изјави за новинарите дека односите со Хрватска би можеле да се подобрат ако тој и Јосиповиќ се состанеа пред премиерите на двете држави.
Николиќ, исто така, рече дека е отворен за состанок со Бакир Изетбеговиќ, бошњачкиот член на трипартиското претседателство на БиХ. Николиќ ги обнови тензиите со БиХ минатата пролет, негирајќи дека смртта на 8.000 цивили во 1995 година во Сребреница беше геноцид.
Николиќ рече дека планира да оди во Црна Гора в петок и планира да се фокусира на осигурувањето дека српската заедница е вклучена во одлуките и не е секогаш дел од опозицијата.
Тој, исто така, најави посета на Турција на почетокот од февруари, кога ќе презентира предлог за турските инвестиции во Србија.
Николиќ рече дека има големи надежи оти Србија ќе пристапи во ЕУ. Тој изјави за SETimes дека Србија знае оти има уште услови за исполнување од агендата на Европскиот совет, но и дека знае оти ЕУ е нешто добро што ќе биде од полза за сите нејзини граѓани. 
„Очекувам Србија да пристапи во ЕУ заедно со Косово, како интегрален дел од нејзината територија. А, подоцна, ЕУ ќе најде начин како ќе ја финансира, но јас очекувам дека Србија ќе влезе во ЕУ со својата јужна покраина во својот состав“, рече Николиќ за SETimes.
