21/08/2006
ХАГ, Холандија -- Судењето на седуммина поранешни високи претставници на војската и полицијата на босанските Срби, обвинети дека издале наредба за убиствата на повеќе од 7.000 муслимани во Сребреница, продолжи во понеделникот (21-ви август). Ова претставува најголем одделен судски процес што досега се одржал во Хаг. Судењето официјално започна на 14-ти јули со рочиштето за процедуралните прашања. Во воведното излагање во понеделникот главниот обвинител на ОН, Карла дел Понте, рече дека е „непростливо“ тоа што Србија сé уште не го има уапсено Ратко Младиќ, обвинет за организирање на масакрот. Петмина обвинети се товарат за геноцид, а двајца за воени злосторства. Тие може да добијат и доживотна затворска казна, ако бидат осудени. Сите седуммина се изјаснија за невини. (AП, АФП, ББС, Ројтерс - 21/08/06) 
