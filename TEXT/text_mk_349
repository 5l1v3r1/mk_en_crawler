14/03/2011
Од Алина Лехтинтен за Southeast European Times во Истанбул - 14/03/11
Турција доби пофалби во последниве неколку недели за застапување на еден модел кој земјите од Блискиот Исток и Северна Африка може да го следат на нивниот пат кон демократијата. 
Сепак, Турција можеби нема да биде толку имуна на немирите како што беше претходно пишувано. Зголемувањето на цената на нафтата предизвикано од кризата може да биде лоша вест за економијата на земјата, која веќе се подготвува за повисока инфлација кон крајот на годината. 
„Со дефицит на тековната сметка, кој веќе се движи кон 7 отсто од БДП, нов скок на глобалните цени на нафтата е последното нешто што й треба на Турција, изјави Нил Ширинг, висок Економист за новите пазари од "Капитал економикс“ за SETimes. 
Политички, Турција е релативно стабилна земја. Никој не очекува масовни протести на улиците на Анкара за оставка на владејачката Партија на правдата и развојот, особено земајќи ги предвид изборите закажани за јуни. 
Сепак, економската стабилност на Турција веќе е погодена од немирите. Приносот од референтната 22-месечна обврзница на Турција се зголеми на 8,98 отсто во февруари и главниот ИМКБ-100 индекс за Истанбулската берза (ИБ) падна за 7,5 отсто.
„Засилувањето на кризата на Блискиот Исток предизвика турските акции да се намалат за 7 отсто [пред две недели], а лирата опадна за речиси 2 отсто во однос на американскиот долар“, истакнува Ширинг.
„Во случај на негативно сценарио, во кое кризата се шири кон останатиот дел од регионот и чувството за ризик станува крајно негативно, Турција останува меѓу ранливите земји со висок дефицит на тековната сметка", вели Селим Чакир, економист од TEБ банка. 
Турција увезува голем дел од својата енергија од земјите на Блискиот Исток. По Русија, Иран е вториот најголем снабдувач со гас на Турција. Според Тимоти Еш од Ројал банката на Шкотска, трошоците за енергија на Турција се 20 милијарди американски долари годишно. 
Нивоата на инфлација во Турција во моментов се на рекордно ниско ниво од 5 отсто. Сепак, зголемувањето на цените на нафтата може да придонесе инфлацијата да расте побрзо. Централната банка на Турција предвидува инфлацијата да биде 5,9 отсто до крајот на годината. Банката, која ја намали референтната каматна стапка на 6,25 отсто на 20 јануари, повторно ќе ја разгледа својата проценка за годишна стапка на инфлација во април.
Минатата година, уделот на Блискиот Исток во извозот на Турција беше 20,3 отсто, додека пак во 2002-та година беше 9,6 отсто. Земјата, исто така, инвестираше многу во регионот во текот на изминатата деценија. Турскиот бизнис во овие региони може да трпи последици како резултат на сегашните немири.
„Со економиите како Египет и Либија потресени од политички немири, владите тука најверојатно ќе вложат повеќе пари да работат дома, фокусирајќи се помалку на странски инвестициски проекти, на пример во Турција", рече Еш. 
Но, Николас Данфорт, ко-научен соработник од непрофитна организација Проектот за демократија на Блискиот Исток или ПОМЕД, не е загрижен за економската иднина на Турција, и покрај кризата. 
„Иако нестабилноста може краткорочно да го намали профитот на турските претпријатија во Блискиот Исток и Северна Африка, не постои причина да се мисли дека појавата на нови влади ќе ја промени економската динамика или ќе ја намали привлечноста на турските стоки и услуги долгорочно “, изјави тој за SETimes. 
Иако постојат знаци дека Турција се соочува со економски проблеми, нестабилноста на регионот веројатно нема да има долгорочен ефект врз економијата на земјата. По домашната банкарска криза во 2000-2001-та година, банкарскиот сектор во Турција беше добро подготвен за глобалната финансиска криза. Сепак, некои експерти се загрижени дека турските банки премногу великодушно делеле кредити оваа година. 
„Неколку турски банки дадоа премногу кредити во првите два месеца од годинава и секторот, или одделни банки, може да се соочат со дополнителни мерки за да се намали кредитирањето ако ситуацијата продолжи", вели министерот за економија, Али Бабачан. 
И покрај околните немири, турската економија се уште е најбрзо растечка во регионот. Иако нејзините инвестиции во Средниот Исток и Северна Африка се релативно големи, трговски партнер број еден на Турција е сеуште ЕУ. Минатата година, Западна Европа опфатила 46,3 отсто од извозот на Турција во ЕУ. 
„И покрај тоа што трговските врски на Турција со Блискиот исток се многу посилни од оние на другите земји на било кое друго место во нова Европа, Западна Европа останува далеку најважен пазар за извоз на Турција“, рече Ширинг.
Турција има многу компании кои работат низ целиот Блиски Исток и Северна Африка. Има околу 25,000 турски граѓани и повеќе од 200 компании само во Либија. 
Турските градежни проекти во земјата вредат 15 милијарди американски долари. Во моментов, турската градежна компанија ТАВ, подружница на Акфен Холдинг, гради аеродром во Триполи. Откако започнаа немирите во Либија, акциите на Акфен паднаа за 4 отсто. 
Според економистот Чакир од ТЕБ, иако околу една третина од извозот на Турција оди до Блискиот Исток и Северна Африка, нестабилноста веројатно нема да ја погоди економијата на Турција премногу сериозно, бидејќи земјите кои во моментов минуваат низ криза, како што се Либија и Египет, опфаќаат само 5 отсто од вкупниот извоз на Турција. 
„Дури и во екстремен случај во кој се претпоставува дека извозот на Турција во епицентарот на немирите е запрен, тоа би загрозило релативно мал дел од извозните приходи“, вели Чакир.
Исто така, можни се и позитивни ефекти. Немирите ја прават Турција да изгледа како безбедно место за инвестирање. Повеќе инвестиции, што инаку би отишле во други земји во Блискиот Исток, сега би можеле да одат во Турција - земја која се смета за најстабилна во регионот.
„Земајќи го во обѕир Тунис, една германска автомобилска компанија која произведува најмногу за Источна Европа планира да ги префрли своите инвестиции во Турција“, извршниот акционер на ИЕГ Стефан Хилман изјави за Хуриет Дејли Њуз на 1 март. Тој додаде дека други компании, исто така, изразиле интерес за пренесување на нивните средства од Северна Африка во Турција. 
Данфорт се согласува: „немирите би можеле да ја зголемат привлечноста на Турција како дестинација за странски директни инвестиции со истакнување на нејзината стабилност во однос на некоја друга земја во регионот.“
