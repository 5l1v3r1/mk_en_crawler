24/07/2007
БУКУРЕШТ, Романија -- Романската влада доцна во понеделникот (23-ти јули) прогласи вонредна состојба, откако уште три лица починаа како последица на топлината, со што вкупната бројка се зголеми на 18. Министерот за здравство, Еуген Николаеску, рече дека вонредна состојба ќе биде воведена во пет јужни области и во Букурешт. Температурите во вторник се очекуваше повторно да се зголемат на 41 степен целзиусов. Прекините на електричната енергија го оставија голем дел од главниот град без струја во понеделникот попладне. Владата им препорача на луѓето да останат внатре во текот на денот и забрани надворешни градежни работи во текот на најжешките часови. Формирани се повеќе од 1.000 привремени центри за прва помош, како и илјадници пунктови за дистрибуција на вода. Бунарите се исушија во јужниот дел од државата поради временските услови. 
Грција, исто така, прогласи вонредна состојба и очекува најмалку уште три дена со температури над 40 степени целзиусови. Владата им помага на болниците да одговорат на многу повеќе повици. 
Шумски пожари беснеат во Косово. Селата во североисточниот и југозападниот дел се евакуирани, додека хеликоптерите на НАТО помагаат во борбата со пожарите од воздух. Србија, Бугарија и Грција се борат со шумските пожари веќе со денови. (Ројтерс, Девет часот, Гандул, Hotnews.ro, AФП, Блиц, Данас - 24/07/07; AФП, УПИ, Реалитатеа ТВ, АП, Косова лајв - 23/07/07)
