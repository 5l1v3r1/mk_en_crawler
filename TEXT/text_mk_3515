15/01/2007
(AAП, АФП, АП, Ројтерс, ББС, ДПА, СНН, Блумберг, Ејџ, Дејли телеграф, Sportinglife.com - 15/01/07)
Судирот помеѓу српските и хрватски навивачи го наруши отворањето на Аустралијан опен во Мелбурн во понеделникот (15-ти јануари). 
Околу еден час по почетокот на овогодинешниот прв Гренд слам тениски турнир, десетици полицајци и обезбедување интервенираа за да ја прекинат тепачката помеѓу двете ривалски групи надвор од Род Лавер арената во Мелбурн парк. Околу 150 луѓе беа исфрлени од главното место на одржување на двенеделниот настан и им беа конфискувани билетите. 
„Претежно беа исфрлени Срби бидејќи тие ги вознемируваа Хрватите“, рече портпаролката на Полицијата на Викторија, Катрин Џес, додавајќи дека никој не бил уапсен или повреден. „Полицијата се состана со претставниците на Тенис Австралија за да го разработат следниот чекор.“ 
Австралискиот весник Ејџ, пак, објави дека во тепачката бил повреден најмалку еден Хрват, кој бил удрен на главата со јарбол.
Сведоците велат дека вербалните подбуцнувања помеѓу српските и хрватските навивачи кои биле облечени во националните бои ескалираа во тепачка, при што некои ги употребиле јарболите како оружје. Наводно, имало удари со тупаници, фрлање на шишиња и пивски чаши и некои гледачи биле истепани пред полицијата и обезбедувањето да интервенираат. 
„Србите викаа против Хрватите, Хрватите викаа против Србите и сé излезе надвор од контрола“, новинарски извори ја цитираа изјавата на неименуван сведок за австалиското радио.
Српските навивачи на турнирот й даваа поддршка на 11-тата носителка на групата на младинци, Јелене Јанковиќ, додека Хрватите се собраа да ги гледаат натпреварите помеѓу Марио Анчиќ и Иван Љубичиќ од нивната земја, 9-ти и 5-ти носител на групата. Тепачката се случи кога Јанковиќ и Анчиќ беа на теренот.
Организаторите на Аустралијан опен јасно ставија до знаење дека престапот нема да се толерира.
„Навивачите во националните бои отсекогаш биле добредојдено обележје на турнирот“, СНН го цитираше шефот на Тенис Австралија, Стив Вуд, во понеделникот. „Сепак, ако однесувањето на одделни навивачи или групи почне активно да го попречува уживањето на другите, ние имаме утврдено процеси за интервенција. Персоналот од местото на одржување на турнирот е со големо искуство во оваа област и дејствуваше брзо, во соработка со полицијата, за да воспостави контрола врз ситуацијата и да ги отстрани проблематичните лица од местото без понатамошни инциденти.“
Јанковиќ, која лесно ја порази Канаѓанката Александра Вожњак со 6:3, 6:3 за само 58 минути во понеделникот, рече дека на турнирот немало место за етничките поделби. 
„Мислам дека само овде, во Мелбурн, има ваков проблем“, рече таа. „На другите места во светот е во ред. Не ми се допаѓа кога се судираат едни со други, како и исвиркувањето на другиот играч само затоа што е од друга земја. Мислам дека тоа не е фер.“
Српските навивачи ја исвиркуваа Белгијката Ким Клијстерс за време на нејзината победа над Јанковиќ на Сиднеј интернешнал минатата недела и извикуваа за време на нејзиниот победнички говор 
Анчиќ, кој го порази Јапонецот Го Соеда со 6:4, 6:3, 6:2 во понеделникот, ги бранеше хрватските навивачи. „Тие се добро познати по својата добра поддршка, коректна поддршка и јас сум бил овде многу години“, рече тој.
Организаторите, наводно, планираат заострување на безбедносните мерки за натпреварот помеѓу Хрватот Марин Цилиќ и Србинот Илија Бозољац во вторник. 
