14/09/2012
Младен Драгојловиќ за Southeast European Times во Бања Лука -- 14.09.12
Етничките тензии во Сребреница, во Босна и Херцеговина, полека се смируваат. Градот, кој беше местото на кое се случија најголемите масовни убиства во Европа од Втората светска војна, полека почнува да го надминува хоророт што го преживеа пред 17 години.
Босанскиот муслиман Алмир Салиховиќ (28) и неговата вереница, Хрватка од Србија, Душица Рендулиќ, која е католик, планираат да се венчаат следниот мај. Нивната венчавка ќе биде прва на еден мултиетнички пар во Сребреница од масакрот во 1995 година.
Парот, кој се запознал во мај 2010 година на локалниот пазар во Тузла, каде што Рендулиќ била во посета на својата баба, се преселил во Сребреница во ноември истата година. 
Нивниот однос допре многу срца. Германска агенција за помош, претходно оваа година, му изгради на парот двособен дом. 
„Градиме за оние кои имаат потреба од едноставен и пристоен дом. Постојат три критериуми кои ги користиме за да ја утврдиме потребата. Почувствувавме дека има голема потреба да им помогнеме на луѓето повторно да ги изградат своите животи и да имаат едноставни и пристојни места за живеење. Се надеваме дека на долг рок тоа ќе помогне за просперитетот на земјата, зашто сé започнува од дома“, рече заSETimesпортпаролката на агенцијата Катерина Безгачина.
Пред масакрот во јули 1995 година на повеќе од 8.000 муслимански мажи и момчиња, меѓуетничките бракови сочинуваа 33 отсто од браковите во градот.
„Љубовта може да победи сé. Убедена сум дека Алмир и јас можеме да имаме светла иднина со нашите деца тука во Сребреница“, рече Рендуловиќ за SETimes. „Верувам дека работите тука ќе се променат ... и дека мултиетничките бракови ќе бидат вообичаена работа како што беа и пред војната. Родена сум во мултиетнички брак кога тоа беше нормално. Шестмина чичковци на Алмир беа убиени во геноцидот во Сребреница во 1995 година. Но, никој од неговото семејство не ми е лут поради тоа што сум половина Србинка. Тие ме прифатија каква што сум.“
И покрај добрите желби, Салиховиќ рече дека сé уште се соочуваат со некакви негативности.
„Тоа е смешно. Овие луѓе треба да дојдат во Сребреница и да видат секоја година дека сé повеќе Бошњаци доаѓаат назад во своите домови од пред војната. Мешаните бракови беа и повторно ќе бидат апсолутно нормална работа во сите заедници, големи или мали. Младите луѓе ќе ја направат таа промена“, рече тој.
Но, според Рендулиќ, најголемиот проблем за парот и нивниот 7-месечен син Јусуф, не е мешањето на етничката припадност. Вистинскиот проблем, како што рече таа за SETimes, е фактот дека тие се двајцата невработени во град кој има стапка на невработеност од 50 отсто.
Салиховиќ коси трева за претпријатија и пензионери, заработувајќи 60 евра неделно. Хуманитарна организација му дава на семејството брашно, шеќер и масло за јадење на секои два месеци.
„Само што ни дадоа 10 овци од една хуманитарна организација, а имаме и 14 кокошки“, рече Рендулиќ во интервју за Toронто стар. „Сиромашни сме, но среќни. Никое од нашите семејства нема проблем со нашето венчавање.“
Упорноста на Салиховиќ и Рендуловиќ да се надминат етничките поделби, се само еден пример за младите во Сребреница, кои се обидуваат да ги заборават воените злосторства и да се придвижат кон иднината.
„Се обидуваме да создадеме општество во кое секој мора да се грижи за локалната заедница, без оглед на националната припадност“, рече за SETimesЧедомир Главаш, претседател на Младинската организација Одисеј.
Тој рече дека групата работи на помирување со многу млади жители на Сребреница, особено деца. Тие градат неколку игралишта за најмладите, каде што децата од сите националности доаѓаат да играат заедно.
Локална група -- со муслимански и српски членови -- е на турнеја низ Европа. Неколку младински организации организираа камп со мултиетнички учесници. Локални кафулиња се сега отворени за сите етнички групи.
„Ние, младите во Сребреница, не можеме да го промениме минатото, но можеме да ја промениме иднината. Многу луѓе тука велат дека не сакаат да бидат со Србите, но тие имаат пријатели меѓу нив. Работите полека, но сигурно, се менуваат“, рече Салиховиќ заSETimes.
