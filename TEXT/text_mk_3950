12/11/2007
Од Берта Фониќи-Кабаши за Southeast European Times во Приштина – 12/11/07
Минатата недела Американската мисија во Косово и ОБСЕ објавија извештај за безбедноста и заштитата на сведоците во Косово. Во него се заклучува дека ситуацијата останува несоодветна.
„Заштитата на сведоците од закани или заплашување и понатаму е една од најголемите предизвици за правните власти во Косово“, рече шефот на мисијата на ОБСЕ, Тим Гулдиман. „И покрај правната рамка и зголемените мерки за прикривање на идентитетот на сведоците во судските постапки, бројот на сведоците што се подготвени да сведочат на суд сé уште е многу ограничен“, рече тој. 
„Редовно се забележуваат инциденти со заплашување на сведоците“, рече Гулдиман.
Според извештајот, подобрувањето на заштита на сведоците во Косово ќе бара нова легислатива, што ќе обезбеди статутарна основа за сеопфатна програма за заштита на сведоците -- вклучително и преселување на сведоците и нивните роднини, ако тоа биде потребно. Потребно е соодветно финансирање на институционалните структури кои ќе ја спроведуваат ваквата сеопфатна програма, се вели во истиот.
Целиот персонал треба да биде соодветно обучен за клучните области на безбедност на сведоците за кои е надлежен, се вели во извештајот. „Секогаш кога тоа ќе биде возможно, ваквите можности за обука треба да се координираат со другите професионалци за заштита на сведоците во регионот“, се додава во извештајот. 
„Без ефикасни средства за заштита на сведовите, без оглед на тоа дали се работи за жртви или обвинети соработници, Косово не може да се надева дека ќе постигне значаен напредок во судските процеси на организираниот криминал или други сериозни кривични дела“, изјави Гулдиман за новинарите. 
Сличен коментар даде и Сара Лум, претставник на американската канцеларија во Приштина. „Се надевам дека овој извештај ќе им помогне на косовските институции да ја подобрат безбедноста и заштитата на сведоците“, рече таа.
Искуството од многу земји покажа дека ефикасната борба против организираниот криминал зависи од криминалците кои се подготвени да соработуваат со претставниците за спроведување на законот, како и да сведочат против другите заговарачи, вели мисијата на ОН и ОБСЕ. Ваквата соработка е невозможна ако обвинителите и претставниците за спроведување на законот не можат да обезбедат доволно заштита.
