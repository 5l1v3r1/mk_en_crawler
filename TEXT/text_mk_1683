02/11/2010
Унгарија вели дека ги поддржува напорите на Турција за пристапување во ЕУ и ќе се обиде да го поттурне случајот кога ќе го преземе ротирачкото претседавање со блокот следната година. Егемен Багис, турскиот главен преговарач за разговорите со ЕУ, во средата (27-ми октомври) беше во Будимпешта, за да се состане со унгарскиот министер за надворешни работи, Јанос Мартоњи. Турските разговори со ЕУ беа попречувани од различни причини. 
*** 
 Српската министерка за правда, Снежана Маловиќ и црногорскиот амбасадор во Србија, Игор Јовановиќ, потпишаа договор за екстрадиција во Белград во петокот (29-ти октомври). Документот, кој станува ефективен во моментот на потпишување, дозволува меѓусебна екстрадиција на граѓаните на двете земји. 
 *** 
 Грчкиот премиер Јоргос Папандреу и неговиот македонски колега Никола Груевски се состанаа во петокот (29-ти октомври) во Брисел, на разговори околу долготрајниот спор за името меѓу двете земји. Двете страни ја повторија својата решеност за продолжување на разговорите за решавање на прашањето. Груевски во средата се состана со претседателот на Европската комисија, Жозе Мануел Баросо, кој ги повика двете страни да најдат решение.
*** 
Полскиот претседател Бронислав Коморовски му рече на романскиот премиер Емил Боц на состанокот во Букурешт на 26-ти октомври дека неговата земја целосно ги поддржува напорите на Романија за пристапување во Шенген зоната на ЕУ следната година. Боц го пофали искуството на Полска во успешната апсорпција на фондовите на ЕУ. Коморовски, исто така, се состана со колегата Трајан Башеску, ветувајќи напори за зајакнување на соработката меѓу нивните земји во рамките на структурите на ЕУ и НАТО. 
*** 
 Бугарскиот министер без портфолио, Божидар Димитров, во саботата (30-ти октомври) пристигна во Албанија, на состанок со претставниците на бугарската заедница во земјата и со албанскиот министер за надворешни работи, Едмонд Хаџинасто. Исто така, на агендата беше и посетата на градот Берат, каде што се наоѓаат моштите на старите бугарски светци Ангелариј, Сава и Горазд, учениците на Св. Кирил и Методиј. 
 (Разни извори -- 26/10/10-02/11/10)  
