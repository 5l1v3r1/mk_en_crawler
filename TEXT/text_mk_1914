06/09/2004
(ФЕНА - 05/09/04; Светска банка -- 02/09/04 - 05/09/04)
Претставниците на младинските здруженија од 83 земји од целиот свет се собраа во Сараево на втората Младинска конференција за развојот и мирот (МКРМ 2004), која се одржува под покровителство на Светската банка. Целта на форумот е да се испитаат начините на кои младинските организации и Банката можат најдобро да соработуваат за намалувањето на сиромаштијата и промовирањето на развојот. 
Околу 170 млади луѓе, на возраст од 18 до 25 години, присуствуваат на форумот, кој беше отворен во неделата (5-ти септември). Ним им се придружија и 40 високи функционери на Светската банка и други меѓународни организации. Според соопштението од Банката, настанот се одржува во партнерство со Европскиот младински форум и Светската извидничка организација, со поддршка од Владата на Босна и Херцеговина (БиХ). 
Учесниците ќе продолжат со дискусиите од претходната конференција, што се одржа пред една година во Париз. На неа присуствуваа повеќе од 110 млади луѓе од 70 земји. 
Говорејќи на отворањето на форумот во неделата, премиерот на БиХ, Аднан Терзиќ, рече дека младите во земјата дале значаен придонес во подготвувањето на стратегијата за развој на БиХ. „Ова не увери дека младите можат да преземат одговорност, ако им се даде вистинска можност за тоа“, рече Терзиќ. 
Заменик-премиерот за Европа и Централна Азија, Шигео Кацу, изјави дека една од целите на конференцијата е проценката на напредокот постигнат во изминатите 12 месеци во четирите приоритетни области: образованието, вработувањето, спречувањето и решавањето на конфликтите, како и ризичното однесување и ХИВ/СИДА-та. Другата цел е постигнување на договор за среднорочниот правец на дејствување. 
„Но, што е уште поважно, ние се собравме поради тоа што веруваме дека младите се огромен извор на неискористен потенцијал во светскиот развој, но ние не сме дошле ниту близу до искористувањето на тој потенцијал“, рече Кацу во своето обраќање на отворањето. 
Тој додаде дека самата Банка веќе ја спроведува глобалната рамка која ќе й овозможи зголемено инвестирање во децата и младите. „Преку стратегиите за економски растеж, преку домувањето, руралниот развој, контролата на ХИВ/СИДА-та и училишните проекти, Светската банка активно ги усвојува програмите и операциите наменети за младите“, рече тој.
Младите луѓе, кои се ретко дел од традиционалните структури на власта кои ги штитат личните интереси и старите пракси, не се плашат да се соочат со прашањата што се чинат нерешливи, како што е вирусот ХИВ/СИДА-та, климатските промени, долговите, градањето на вистински глобална заедница, рече Кацу. Вешти во поддршката на новите дела кои ја променуваат состојбата на статус-кво, додаде тој, тие имаат потенцијал да станат дел од моќните сојузи за промени. 
„Ајде да испитаме како можеме да работиме заедно во иднина за да им овозможиме на младите луѓе да го реализираат својот потенцијал во создавањето на успешни, отворени општества, кои им нудат можности на сите свои граѓани. Можеме да одлучиме да создадеме лабава мрежа на млади претставници со заедничка агенда или да се согласиме со преземање на заедничко дејство за одредена цел која има поддршка, но каков и да биде исходот од тоа, сите ние треба да се залагаме за посебност“, рече Кацу. 
МКРМ 2004 ќе завшри во вторник, по пленарната седница со претседателот на Светската банка, Џејмс Волфенсон, за новата младинска рамка на Банката за дејствување. 
