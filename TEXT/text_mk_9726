21/05/2013
Пол Чикои за Southeast European Times во Букурешт -- 21.05.13
Затворската казна во траење од седум години што му беше изречена на поранешниот романски сенатор Каталин Воику стави крај на четиригодишниот судски процес за корупција, кој откри синџир на влијание без преседан меѓу политичарите, судиите и бизнисмените, и доведе до повици за зголемена одговорност на корумпираните судии и обвинители.
Според антикорупциското обвинителство, Воику, социјалдемократски член на парламентот од 2004 до 2012 година, поранешен претседателски советник и пензиониран и одликуван генерал во службата за безбедност, беше во епицентарот на „октоподот“ кој се вовлекол и во судскиот сектор. 
Обвинителството вели дека корумпираните судии одговарале на наредбите на поранешните пратеници и работеле на добивање поволни пресуди во серија криминални случаи.
Судскиот процес откри дека политичарите и бизнисмените од висок профил, кои беа обвинети за ширење влијание, соучество во шверц, купување влијание, како и фалсификат на документи, побарале од Воику да ги уништи кривичните обвиненија во замена за голема сума пари.
Серија записи протекоа во романските медиуми и ги открија разговорите што Воику ги имал со високи судии и полицајци и како ги манипулирал државните функционери надлежни за кривичните истраги во корист на своите клиенти.
„Воику е врвот на ледениот брег на корупција во правосудството, полицијата и политиката, ретка комбинација на неморалност, умилкување и кукавичлук“, рече за SETimes Кристина Гусет, директорка на Фридом хаус Романија. „Тој беше човекот преку кој големите момци ги уништуваа своите досиеја во замена за многу пари преку судии, обвинители и полицајци, Боговите на Романија, како што тој ги нарекуваше своите соработници. Со користење шифриран јазик полн со медицински термини, Воику бил лекарот кој ги лечел своите клиенти од затвор.“
Двајца бизнисмени, клиенти на Воику, беа осудени во случајот, а едниот доби условна затворска казна.
Флорим Костиниу, судија во Високиот суд на правдата и казацијата, кој беше меѓу посредниците на Воику, доби условна затворска казна во траење од четири години. Сопругата на Костиниу, Виорика Костиниу, е судијка во Апелацискиот суд во Букурешт. Таа не беше обвинета во случајот.
Вмешаноста на висок судија доведе до повици за радикални промени во судскиот систем и усвојување построга дисциплинска шема за судиите. Моника Маковеи, членка на Европскиот парламент и поранешна реформистичка министерка за правда, рече дека сопругата на Костиниу треба да добие забрана за судење случаи на корупција.
„Што се однесува до Виорика Костиниу, нема дури ни впечаток на непристрасност во судењето на случаите на корупција или измама покренати од Националниот антикорупциски оддел. Нејзиниот сопруг само што е осуден за корупција ... Неморално е што таа сè уште суди случаи на корупција“, рече Маковеи за SETimes. „Крајно време е Врховниот судски совет да усвои решение кое ќе осигури доверба во судството и непристрасност на судиите.“
Маковеи достави до романскиот парламент список на мерки кои се однесуваат на дисциплинската одговорност на судиите.
Таа предложи да им се забрани на судиите против кои се води кривична постапка да се пензионираат додека не бидат донесени пресудите, да се укине правото на специјална пензија за судиите осудени за кривични дела, забрани за судиите чии сопрузи или блиски роднини се под кривична истрага да судат случаи кои ги води истото обвинителство и дисциплински санкции за судиите кои не поднесуваат изјави за имотната состојба и интересите или поднесуваат лажни.
Минатата недела Министерството за правда најави планови за поднесување предлог-закон кој повикува на темелна ревизија на критериумите за специјалните пензии на судиите. Законот ќе пресметува пензии за судиите кои се прогласени виновни за корупција според просечните приходи во Романија. Моментно пензиите на судиите се засновани на нивната последна плата или нивната основна плата плус бонусите.
Флорин Костиниу се пензионираше веднаш по отпочнувањето на кривичната истрага против него и доби пензија која е десетпати повисока од просечната плата во Романија.
„Постои ризик, со толерирање на ваквите ситуации, судиите да придонесат за намалување на довербата во правосудството“, рече Маковеи. „Чесните судии и обвинители мора да ѝ докажат на јавноста дека мрежата на Воику престана да работи.“ 
 Што треба да се случи со судските функционери кои се осудени за корупција или измама? Кажете ни што мислите во коментарите. 
