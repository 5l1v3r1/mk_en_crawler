25/05/2012
Светла Димитрова за Southeast European Times во Софија -- 25.05.12
И покрај својата декларирана посветеност на борбата против организираниот криминал и корупција, Бугарија беше честопати критикувана од европските колеги во текот на изминатите пет години заради непостигнувањето видливи резултати во ниту едно од овие две полиња.
Напредокот на земјата во справувањето со недостатоците во областите на правдата и внатрешните работи и понатаму е набљудуван од Брисел, во рамките на т.н. Механизам за соработка и верификација (ЦВМ), воспоставен специјално за Бугарија и Романија при нивниот влез во ЕУ во 2007 година.
Во својот привремен извештај од овој механизам, Европската комисија (ЕК) во февруари истакна дека Софија направи некои позитивни чекори од средината на 2011 година, но дека сé уште мора да се справи со одреден број одолговлечени прашања.
Една конкретна мерка што ја препорача беше Бугарија да усвои сеопфатен закон за конфискација на нелегално стекнат имот, поткрепен со силни институции. 
Пред годишниот ЦВМ извештај на ЕК ова лето, бугарскиот парламент усвои нов, построг закон на 3-ти мај, воведувајќи услови за изрекување конфискација на имот стекнат со незаконски дејства без осудителна пресуда. 
Законот се очекува да влезе во сила во ноември. Тогаш треба да се назначи нова комисија во текот на следните два месеци, која ќе ја замени сегашната Комисија за идентификација и конфискација на криминален имот (ЦЕПАЦА).
Според Проценката за закана од сериозен и организиран криминал (СОЦТА), издадена од Центарот за проучување на демократијата (ЦСД), обртот на нелегалните пазари во Бугарија во 2010 година беше повеќе од 200 пати поголем.
„Дванаесетте најзначајни активности на организираниот криминал генерираа околу 1,8 милијарди евра годишен профит, што е еднакво на 4,7 отсто од БДП на земјата“, се вели во извештајот, спроведен во соработка со Министерството за внатрешни работи, Националната агенција за приходи и голем број западни експерти. 
Според годишните извештаи на ЦЕПАЦА за 2010 и 2011 година, висината на средствата запленети во согласност со важечкиот закон во текот на тој двегодишен период, изнесуваше помалку од 8,3 милиони евра. 
Соседна Србија покажа многу поимпресивни резултати во ова поле. Во трите години откако Законот за запленување и конфискација на приходи од криминал влезе во сила, земјата конфискуваше имот вреден 350 милиони евра, изјави кон средината на март Слободан Хомен, државен секретар во српското Министерство за правда. Според него, наскоро се очекува сумата да достигне 500 милиони евра.
Неколку дена претходно, ЕК предложи нови построги одредби на законот, кои предвидуваат конфискација на имот стекнат со незаконски дејства без осудителна пресуда. 
Говорејќи пред финалното усвојување на новиот закон на Бугарија, министерката за правда на земјата, Диана Ковачева, рече дека дипломатите на ЕУ и на САД во Софија изразиле целосна поддршка за мерката.
„Новиот закон ќе ја прекине можноста организираниот криминал да се финансира себеси од сопствените нелегални активности“, им рече таа на пратениците за време на вжештената расправа за предлог-законот. 
Законот ќе овозможи новата комисија да ги испитува луѓето обвинети за учество во организиран криминал, вмешаност во тероризам, трговија со луѓе, киднапирање, подведување, изнуда и редица други кривични дела, вклучително и перење пари и даночно затајување. 
Комисијата мора да ја комплетира истрагата во рок од една и пол година. Ако биде откриена разлика од повеќе од 125.000 евра меѓу пријавениот приход на лицето и богатството стекнато во претходните 15 години, комисијата може да побара од судот да го конфискува целиот имот над таа вредност.
Но, усвојувањето на законот предизвика мешани реакции меѓу Бугарите.
„Се надевам дека сите оние арамии кои натрупаа богатство со корупција и крадење во изминатите 20 години, конечно ќе бидат натерани да платат за тоа. Правдата мора да се задоволи“, рече за SETimes жителот на Софија, Пламен Јорданов (60).
Опозициската Бугарска социјалистичка партија и Движењето за правата и слободите сметаат дека законот може да се искористи како инструмент против политичките противници од страна на оние што се на власт, и навестија дека е можно истиот да го оспорат пред Уставниот суд. Некои правници и невладини организации сметаат дека некои одредби од законот отвораат пат за можни повреди на човековите права.
Борислав Цеков, претседател на бугарското Светско здружение на правници, рече дека не се сомнева оти целта на законот е правична и легитимна. Но, тој е загрижен за некои негови одредби.
„Она што загрижува е овој исклучително долг период што се дава за истрагата“, рече за SETimes Цеков, кој е истовремено и претседател на експертската група на софискиот Институт за современа политика. 
„Додека комисијата има рок од една и пол година да ја спроведе истрагата, на лицето што е под истрага потоа му се дава рок од само еден месец да одговори. Второ, предвидената 15-годишна ретроактивна примена на законот може да го отвори патот за произволни одлуки од страна на комисијата, со оглед на тоа што Бугарите не се законски обврзани да чуваат какви било документирани докази за имотни договори, вклучително и потврди, фактури и слично.“
Тихомир Безлов, постар аналитичар во ЦСД и еден од авторите на извештајот на СОЦТА, рече дека иако можеби не е совршен, на Бугарија й требаше нов закон за конфискација, како и дека усвоената легислатива содржи некои современи елементи.
Според него, има две групи критичари.
„Од една страна тука се адвокатите што ги бранат човековите права, и јас се согласувам со нив дека ваквите закони носат одредени ризици“, рече Безлов за SETimes. 
Другата група, рече тој, вклучува некои адвокати што се обично поврзани со најголемите олигарси во Бугарија. 
„Тие се жалат дека условот од 125.000 евра претставува голема закана за луѓето во Бугарија“, така што секој обичен Бугарин може да биде погоден од законот. „Мене ова ми звучи повеќе од иронично“, рече Безлов.
