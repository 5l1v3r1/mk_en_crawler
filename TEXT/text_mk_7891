14/05/2013
Дражен Ремиковиќ за Southeast European Times во Сараевo -- 14.05.13
Неодамнешното апсење на 57 луѓе под обвинение за корупција и организиран криминал, вклучително и вицепремиерот Јерко Иванковиќ-Лијановиќ, е показател за длабоко вкоренетата корупција во политиката на Босна и Херцеговина (БиХ), велат експертите.
„Овие истраги даваат силен доказ дека корупцијата е длабоко вкоренета во официјалната политика на БиХ и дека има нераскинлива врска со политичарите“, рече за SETimes Ивана Корајлиќ, портпаролка на Трансперенси интернешнал на БиХ. „Исто така, можеме да заклучиме дека одлуките на највисоките нивоа на власта се политички мотивирани да им послужат на мал број луѓе.
„Добро е што судството води вакви случаи, но се плашам дека истрагите, исто така, имаат политички мотив, поради борбата на политичките партии во Федерацијата и хаотичната политичка ситуација во ентитетот“, рече Корајлиќ.
Полицијата во ФБиХ на 10-ти мај поднесе обвиненија против 57 лица, вклучително и Иванковиќ-Лијановиќ, заменик-претседател на Народна партија со работа за напредок (НСРзБ), која е една од владејачките партии во владата на ентитетот на Федерацијата на БиХ (ФБиХ). ФБиХ е бошњачко-хрватски ентитет во БиХ.
Според полициската изјава за SETimes, Иванковиќ-Лијановиќ е обвинет дека ја искористил својата позиција во владата за да ги измени законите кои му овозможија нему и на неговите поддржувачи да издадат земјоделски стимуланси во замена за гласови на изборите во 2010 година.
Иванковиќ-Лијановиќ го негираше обвинувањето.
„Се надевам дека ова не е продолжение на политички мотивираните и конструирани обвиненија“, рече тој во изјава. „Сé што правиме во министерството, го правиме во согласност со законот. Сите закони се почитуваат и сите одлуки се спроведуваат транспарентно. Да ја потсетам уште еднаш јавноста дека ја поддржувам работата на сите институции во оваа земја кои работат на идентификување и санкционирање на оние кои ги злоупотребиле стимулациите во земјоделството.“
Иванковиќ-Лијановиќ, исто така, се соочува со кривични обвиненија поднесени од Хипо Алпе Адрија банката на БиХ, која го обвинува него и други за наводна корупциска шема која ја чинела банката повеќе од 30 милиони евра.
Банката обвинува дека Иванковиќ-Лијановиќ лажно обезбедил кредит за своето претпријатие „Лијановиќ“, кое се занимава со продажба на месо и месни производи.
„Откривме дека кредитите [за] кои наплатата стана многу проблематична, беа пласирани од 2005 до 2008 година. Ова е еден од најголемите случаи на сомнителни кредити што ги имаме“, рече за SETimes портпаролката на банката Ана Јурковиќ. „Затоа, поднесовме тужба ... до обвинителството на БиХ на крајот од април.“
Обвинението минатата недела беше поднесено само две недели откако Државната агенција за истраги и заштита на БиХ уапси 19 лица на 27-ми април, вклучително и претседателот на ФБиХ, Живко Будимир, поради корупција и злоупотреба на власта.
Новоформираната партија на Будимир, Партија на правдата и довербата, како и Партијата за демократска акција (СДА), рекоа дека апсењето е политички мотивирано. Тие тврдат дека целта на целиот овој процес е реконструкција на владата на ФБиХ, која Будимир се обиде да ја блокира. 
Владејачката Социјалдемократска партија (СДП) ги отфрли ваквите тврдења, поздравувајќи ги апсењето како важен потег во борбата против корупцијата.
Парламентарното мнозинство, предводено од СДП, се обидува скоро една година да ги разреши министрите од партијата на Лијановиќ, НСРзБ, и двајца други поранешни коалициски партнери (СДА и партијата на Будимир), но не успеа да го направи тоа бидејќи трите партии употребија серија законски стратегии засновани на уставот за да се спротивстават на ваквиот потег.
 Како можат политичарите во БиХ повторно да ја придобијат довербата на јавноста? Придружете се во дискусијата долу.  
