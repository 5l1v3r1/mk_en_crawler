24/09/2004
(Њујорк тајмс, Индипендант, Гардијан, Интернешнал хералд трибјун, ЕурАктив - 24/09/04; Ројтерс, АП, АФП, ББС, СНН, ФТ, Тurkish press, ЕУобсервер, ВОА, Dow Jones, РФЕ/РЛ - 23/09/04)
Кандидатурата на Турција во ЕУ во четвртокот (23-ти септември) повторно доби интензитет откако премиерот Реџеп Тајип Ердоган го увери блокот дека неговата земја ќе ги усвои реформите на Кривичниот законик, но нема да ја вклучи контроверзната клаузула за прогласување на прељубата за кривично дело. Турскиот Парламент ќе одржи вонредна седница во недела, на која ќе расправа за оваа легислатива. 
На 6-ти октомври Европската комисија (ЕК) треба да го објави извештајот за напредокот на Турција кон членството во ЕУ. Препораките што ќе бидат содржани во овој извештај ќе послужат како основа за донесување на одлука од страна на водачите на ЕУ, за време на нивниот самит во декември, за тоа дали да й се даде на Анкара датум за започнување на разговорите за членство. 
И покрај настојувањето за усвојување на реформите на Кривичниот законик -- кои ги вклучуваат законите против силувањето, педофилијата и мачењето, како и мерките за подобрување на стандардите на човековите права -- ЕУ изрази силно спротивставување на одредбата за криминализирање на прељубата, предупредувајќи дека таа би можела да ја загрози кандидатурата на земјата за ЕУ. Минатата недела Партијата на правдата и развојот на Ердоган го повлече целиот пакет на повторно разгледување.
За време на еднодневната посета на Брисел во четвртокот, Ердоган вети дека легислативата ќе биде усвоена и нема да ја вклучи клаузулата за прељубата. Тој, исто така, рече дека нема да настојува да се усвои оваа мерка во текот на неговиот мандат.
„Нема да биде вклучена ниту една точка повеќе од оние што се сега вклучени, а со тоа мислам на прашањето на прељубата -- треба да ги усвоиме сите овие нацрт-закони заедно“, рече Ердоган.
По разговорите со турскиот премиер Реџеп Тајип Ердоган, комесарот на ЕУ за проширување, Гинтер Верхојген, истакна дека извештајот на ЕК ќе препорача одредување на датум за започнување на разговорите за пристап.
„Ние бевме во можност да најдеме решенија за сите преостанати отворени прашања“, рече Верхојген за време на заедничката прес-конференција со Ердоган. „Мојот заклучок е дека нема повеќе пречки ... според мене нема понатамошни услови кои Турција мора да ги исполни со цел да й овозможи на комисијата да ги даде препораките.“ 
„Уверувањата што ги добив денес ... ќе ми овозможат да дадам мошне јасни препораки“, додаде комесарот.
Говорејќи пред Европскиот парламент доцна во четвртокот, Ердоган рече дека е свесен дека откако ќе започнат разговорите, ќе поминат години до фактичкиот влез во Унијата. 
„Спроведувањето ќе бара промени во менталитетот и тоа нема да биде лесно“, рече Ердоган.
Во Анкара, главната турска опозициона партија, Републиканската народна партија (ЦХП) го поздрави ветувањето на Владата за донесување на легислативата на Кривичниот законик. 
Ние сме задоволни од резултатите, ова е тоа што го сакавме“, АФП го цитира заменик-претседавачот на парламентарната група на ЦХП, Кемал Анадол.
