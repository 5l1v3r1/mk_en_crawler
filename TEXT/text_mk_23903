21/07/2009
ХАГ, Холандија -- Трибуналот на ОН за воени злосторства во понеделникот (20-ти јули) го осуди босанскиот Србин Милан Лукиќ на доживотен затвор, за злосторства против човештвото и воени злосторства извршени врз цивили од босанските муслимани во градот Вишеград од 1992 до 1994 година. Судиите заклучија дека Лукиќ имал главна улога во убиствата на најмалку 119 цивили, кои присилно ги втерал во две куќи, кои потоа биле запалени. Тој, исто така, беше прогласен за виновен за убиствата на 12 мажи од муслиманските цивили и претепување на муслимани во еден затвор. Неговиот роднина, Средоје Лукиќ, доби 30 години затвор. Трибуналот донесе пресуда дека тој не учествувал во овие злосторства, но не ги ни спречил. Милан и Средоје Лукиќ биле водач и член на паравоената група на босанските Срби наречена Бели Орли или Одмаздници.
Во другите вести, остатоците од 44 босански муслимани и Хрвати убиени за време на босанскиот конфликт во периодот 1992-1995 година беа закопани во понеделникот, во близина на градот Приедор. Неколку стотици луѓе присуствуваа на церемонијата, која ја водеше водачот на исламската заедница во БиХ, големиот муфтија Мустафа Чериќ. (РТРС, БТА, Танјуг, РТС, Бета, Фена, БХРТ, Дневни аваз, Блумберг, ББС, Ројтерс, АФП, веб-страница на МКТЈ - 20/07/09)
