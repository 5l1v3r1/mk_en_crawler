23/08/2011
Алакбар Рауфоглу за Southeast European Times -- 23.08.11
Кога премиерот Реџеп Тајип Ердоган, во придружба на неговото семејство и пет министри од владата, слета во Могадишу, разрушен од војната, во петокот (19-ти август), тој испрати порака до турското раководство и добротворните организации во муслиманскиот свет, како до домашната публика, така и до меѓународната заедница. 
Турција ги предводи напорите на светот да се зголеми помошта за Сомалија, која е погодена од суша, каде, според Обединетите Нации, околу 3,2 милиони Сомалијци се изложени на ризик од глад, со 400.000 деца изложени на ризик од смрт. 
По состанокот на 57-члената Организација за исламска соработка во Истанбул, Ердоган изјави дека муслиманските земји ветиле 350 милиони американски долари помош. Ова е покрај 115 милиони американски долари приватни донации остварени од страна на турската јавност за време на светиот месец Рамазан. 
Првиот турски брод, кој носеше 7.000 тони помош -- вклучувајќи здравствена опрема, облека, шатори, ќебиња, како и амбулантни возила и генератори -- тргна од Истанбул за Сомалија минатата недела.
„Уште еден брод ќе замине за Сомалија за неколку дена“, изјави за SETimes Ајдин Оздемир, специјалист во турската Црвена полумесечина, која ја предводи програмата за помош за Сомалија. Тој вели дека Црвената полумесечина веќе поставила 2.000 шатори во Сомалија и ќе остане таму сé додека е потребно.
Според турските вооружени сили, фрегата ќе го придружува бродот со помош, а потоа ќе се приклучат на меѓународните сили во регионот за борба против пиратството.
Што се однесува до влијанието на Турција, Ердоган вети дека ќе отвори болница, ќе изгради патишта, училишта и бунари, покрај другата помош.
Али Ашлик, пратеник од Партијата за правда и развој (АКП) на Ердоган, вели дека посетата на премиерот го зголемува интересот на јавноста за добротворните цели. 
„Времето истекува за сомалискиот народ и не можеме да го премолчиме тоа“, изјави тој за SETimes, додавајќи дека посетата на Ердоган ја забрза меѓународна помош, исто така.
Мехмет Алтан, главен колумнист во турскиот дневен весник Стар, кој го следеше Ердоган во Сомалија, вели дека иако посетата имаше хуманитарни цели, зад неа, исто така, имаше и некои политички димензии.
„Изгледа дека, за некои од нашите политичари, помагањето на Сомалија е веројатно дел од политичка пропаганда поддржана од владата“, вели тој, тврдејќи дека е бесмислено да се покажува дека помошта на Турција за Сомалија е најголема во светот. 
Има два вида на пристапи во Турција во однос на помошта за Сомалија, вели Алтан. 
„За оние кои ја поддржуваат владата на АКП, распределбата на оваа помош е демонстрирање на муслиманското единство и исламската чувствителност, и покрај тоа што повеќето други луѓе, всушност, донираа помош поради нивните хуманитарни чувства.
За Ајтун Чирај, член на парламентарната комисија за социјални работи од главната опозициска Републиканска народна партија (ЦХП), помошта на Турција за Сомалија не изгледа систематска поради внатрешниот политички интерес на турската влада. 
„Хуманитарната помош не треба да се користи за политичко рекламирање; тоа не треба да се претвори во шоу“, изјави тој за SETimes „Ние треба веднаш да им помогнеме на тие луѓе. Смртта на сомалиските деца од инфекција не е прифатлива“, рече тој. 
Хуманитарната помош за Сомалијците треба да биде испратена според меѓународен мандат, како што се Обединетите Нации, рече Чирај, наместо од страна на некои поединци.
Во меѓувреме, тој ги повика неговите гласачи активно да донираат во кампањата за Сомалија. Лидерот на ЦХП, Кемал Киличдароглу, ќе замине за Могадишу на 30-ти август - првиот ден од крајот на празникот Рамазан, „Шеќер Бајрам“. 
