19/12/2006
Од Недељко Нудовиќ за Southeast European Times во Подгорица -- 19/12/06
Црногорски офицери и војници можеби наскоро ќе заминат за САД на обука. На 7-ми декември новата независна држава влезе во Државната програма за партнерство (СПП), која спојува 55 земји со Националната гарда во различни американски држави и територии. Црна Гора е партнер со Мејн.
„Ова е историски чекор кој ќе воспостави силно билатерално партнерство во областа на одбраната помеѓу Црна Гора и САД“, рече директорот на американската Национална гарда Стивен Блум по овој повод. 
„Многу ми е драго за соработката помеѓу државата Мејн и државата Црна Гора. Тоа уште повеќе ќе ја зајакне соработката во целина помеѓу Црна Гора и САД“, рече црногорскиот претседател Филип Вујановиќ. 
СПП овозможува црногорските офицери, подофицери и војници да добиваат обука во Мејн. Ќе се реализираа реципрочни размени на војници и искуства, заедно со соработка на воените единици и размена на искуствата во цивилниот сектор. Одговорот во итни ситуации и крајбрежниот менаџмент се двете области од посебен интерес. 
Според извештајот на Прес-службата на американските сили, Националната гарда на Мејн може да ја советува црногорската војска во процесот на транзиција од регрутни во доброволни сили, во намалувањето на бројот на своите војници и модернизацијата на нејзината опрема од времето на Југославија. 
„Двете наши нации ги споделуваат заедничките цели на демократија, одговорно глобално однесување и силна национална безбедност“, вели Блум.
На црногорската војска й треба американска поддршка и помош во исполнувањето на нејзините меѓународни обврски, рече началникот на Генералштабот на црногорските вооружени сили, генерал Јован Лакчевиќ. „Во Мејн ние гледаме партнер кој ќе ни помогне да ги оствариме сите наши задачи“, рече тој. 
По состаноците со Вујановиќ, министерот за одбрана, Боро Вучиниќ, и министерот за надворешни работи, Милан Рочен, Блум и неговата делегација присуствуваа на заедничката бригадна вежба на полициската специјална антитерористичка единица во касарната во Даниловград. Со помош на хеликоптери, припадниците на елитната единица демонстрираа делови од нивната вежба.
Блум даде „многу добра“ оценка за црногорските војници и опрема. „Ова е извонреден напредок и многу добра единица. Ова е навистина нешто што армијата на новата независна држава треба да го стори. Тие имаат водачи со визија и генерал Лакчевиќ ги води овие сили во вистинската насока. Тие ќе бидат пример за регионот, во однос на стабилноста“, рече Блум. 
Соработката помеѓу американската Национална гарда и црногорската војска ќе се зајакне уште повеќе откако двете земји ќе го потпишат Договорот за статусот на силите и ќе постигнат договор за употребата на инфраструктурата, истакнуваат двете страни. 
