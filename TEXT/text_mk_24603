09/06/2009
AНКАРА, Турција -- Победите на централно-десничарските партии на изборите за Европскиот парламент (ЕП) во земјите-членки на ЕУ изминатиот викенд предизвикаа загриженост во Турција во врска со нејзиниот процес на интеграција во ЕУ, рече Мурат Мерчан, претседател на парламентарната Комисија за надворешни односи, во понеделникот (8-ми јуни). Тој изрази сомневање во врска со шансите за напредок во преговорите за пристапување на Турција, за време на следниот мандат на ЕП. „Европскиот екстремнодесничарски тренд е загрижувачки“, рече Мерчан. Некои екстремнодесничарски кандидати кои се противат на кандидатурата на Турција за ЕУ ја добија поддршката на народот со користење ксенофобична и антимуслиманска реторика, рече тој. 
Говорејќи на прес-конференцијата доцна во понеделникот, министерот за надворешни работи, Ахмет Давутоглу, изрази поголем оптимизам во врска со изгледите на Турција за пристапување, велејќи дека на односите меѓу Турција и ЕУ нема да влијаат персоналните промени во ЕП. „Со кој и да преговараме, нашата решеност [да добиеме членство во ЕУ] нема да се промени“, истакна тој.
Во Брисел, портпаролот на Европската комисија Јоханес Летенбергер ја минимизираше загриженоста за какво било влијание врз проширувањето на ЕУ. „Советот на Европа ни даде мандат да преговараме со Турција и тој мандат не се менува“, рече тој. (Хуријет, Милијет, Ватан - 09/06/09; Новинска агенција Анадолу, СНН, УПИ, Прес ТВ, Анса - 08/06/09)
