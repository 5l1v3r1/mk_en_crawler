25/11/2010
ЗАГРЕБ, Хрватска -- Претседателот Иво Јосиповиќ и неговиот српски колега во посета на земјата Борис Тадиќ, во средата (24-ти ноември) се согласија да продолжат со политиката на обновување на односите и помирување меѓу нивните две земји. Тие истакнаа дека е постигнат напредок во враќањето на бегалците, и рекоа дека расветлувањето на судбината на исчезнатите лица од војната во периодот 1991-1995 година претставува приоритетно прашање. Експертите од двете земји ќе почнат да работат на организирање донаторска конференција во првата половина од 2011 година за решавање на проблемите со домувањето, со кои се соочуваат српските бегалци, рекоа тие. Јосиповиќ и Тадиќ ја потврдија посветеноста на нивните земји на интеграцијата во ЕУ и изразија взаемна поддршка во нивниот процес на пристапување. (РТС, Танјуг, Радио Слободна Европа, Блумберг, АП, АФП - 24/11/10)
