09/06/2012
Ерл Мурати за Southeast European Times во Тирана -- 09.06.12 
Трите круга гласање во парламентот не резултираа со нов претседател во Албанија, поради што ќе има и четврто гласање в понеделник (11-ти јуни), и поради што се загрозува статусот на државата во ЕУ. 
ЕУ врши притисок врз албанските политичари да ја обединат владата пред да ја направат кандидат за членство. Но, главните политички партии не можеа да се согласат во првите три круга од парламентарното гласање, во кое победничкиот кандидат мора да добие најмалку три петтини од гласовите.
Кандидатот што го претстави владејачката Демократска партија (ДП), Џезаир Загањори, се повлече во петокот (8-ми јуни). „Мојата цел беше да бидам избран за претседател со консензус на мнозинството и на опозицијата. Нема да бидам кандидат во четвртиот круг бидејќи опозицијата не верува во мојата кандидатура и јас не сакам да бидам избран само со гласовите на владејачката коалиција“, рече Загањори неколку часови по парламентарната седница.
Во согласност со уставот, во двата последни круга шефот на државата може да биде избран со просто мнозинство, што е можно за владејачката коалиција, бидејќи држи повеќе од половина од местата во парламентот.
„Решени сме да й дадеме претседател на државата“, рече премиерот Сали Бериша од ДП.
ЕУ соопшти дека нема да го признае изборот како обединувачки процес, откако ќе продолжи по три круга гласање.
Опозицијата не понуди алтернативен кандидат; наместо тоа, побара од мнозинството да даде други имиња за дискусија. Пратеникот на Социјалистичката партија Ќемал Минџози изјави за SETimes дека претседателот не треба да биде наметнат од мнозинството, туку треба да произлезе од преговарачката маса меѓу водачите на двете најголеми партии. „Сега ние немаме работа со транспарентен процес. Она што сакаме е претседател кој ќе произлезе од преговорите меѓу двајцата водачи на ДП и СП“, рече Минџози.
Пратеникот на Демократската партија Дашнор Сула ја покани опозицијата да даде свој предлог.
„Состанокот на двајцата водачи не треба да го одреди консензуалниот кандидат, туку гласањето во парламентот. Мнозинството јавно го претстави својот кандидат. Опозицијата, исто така, треба да претстави свој кандидат ... Не можеме да имаме „назначен“ претседател. Кандидатите мора да влезат во трката и да остават да победи најдобриот. Тоа е демократија“, рече Сула за SETimes. 
Поранешниот претседател на Социјалистичката партија и поранешен премиер Фатос Нано јавно побара од Еди Рама, претседател на СП, да го поддржи него како кандидат. Но, Рама рече дека идниот претседател не треба да биде некој со силна политичка позадина.
Нестабилноста на претседателскиот изборен процес го поттикна претседателот за проширување на ЕУ, Штефан Филе, да испрати писмо до Бериша и Рама, во кое ги повика да го обноват дијалогот.
„Претседателот на државата треба да биде избран со консултации“, рече Филе на 30-ти мај.
