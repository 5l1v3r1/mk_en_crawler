25/01/2008
БЕЛГРАД, Србија -- Демократската партија на Србија на премиерот Воислав Коштуница во четвртокот (24-ти јануари) сигнализираше дека претседателот Борис Тадиќ мора да го напушти својот проевропски став ако сака поддршка на вториот круг од изборите. Партијата инсистираше на тоа дека Србија треба да се интегрира во ЕУ само ако се задржи територијалниот интегритет. Истата го смета планираното распоредување на мисија на ЕУ во Косово за повреда на суверенитетот на Србија и побара од претседателот да не го потпишува Договорот за стабилизација и асоцијација со Унијата ако таа ги спроведе плановите за преземање на надзорот во покраината од ОН.
Тадиќ веднаш ги отфрли условите велејќи дека тие се граничат со уцена. Тој рече дека никогаш нема да им ја ускрати на Србија и нејзиниот народ европската иднина. Во првиот круг од изборите тој беше втор, зад кандидатот на националистичката Радикална партија, Томислав Николиќ. Многумина набљудувачи во Србија веруваат дека поддржувачите на партијата на Коштуница ќе го решат исходот на вториот круг. (Данас, Политикa - 25/01/08; AП, Бета, РТС, Танјуг - 24/01/08) 
