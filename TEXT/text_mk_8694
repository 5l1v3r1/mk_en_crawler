05/12/2011
Линда Карадаку и Ивана Јовановиќ за Southeast European Times во Приштина и Белград -- 05.12.11
За време на обновените разговори меѓу Белград и Приштина минатата недела, беше постигнат договор за Интегрираното гранично управување (ИГУ), кој се однесува на премините меѓу Србија и Косово.
„Имајќи предвид дека од страните ќе се бара постепено да ја хармонизираат нивната легислатива со акито на ЕУ, страните постигнаа договор за концептот развиен од ЕУ за интегрирано управување со граничните премини (ИГУ)“, објави ЕУ, која го олесни дијалогот.
Ова значи дека страните „постепено ќе поставуваат заеднички, интегрирани, индивидуални и безбедни пунктови на сите свои заеднички премини“ и дека ќе биде присутен ЕУЛЕКС. 
Олеснувачот на ЕУ, Роберт Купер, рече дека договорот за ИГУ претставува „интегрирано управување на сите работи што ги имате -- царинските пунктови, полициските пунктови, граничните пунктови“. 
„Сите овие работи се здружени“, рече Купер. Тој рече дека ЕУЛЕКС е веќе присутен на сите порти -- во согласност со неговиот мандат -- и дека ќе продолжи со аранжманите, „освен што портите наместо да бидат порти на едната страна од линијата, ќе бидат еден вид двојни порти, што ќе ги вклучуваат луѓето од двете страни на линијата“.
„Значи, ќе има српска полиција и косовска полиција и ЕУЛЕКС ... Идејата на овие договори е во еден единствен простор да ги имате сите најразлични услуги од Косово и Србија кои ќе работат заедно за контрола на премините“, рече Купер. 
Шефицата на косовската делегација во разговорите, Едита Тахири, рече дека договорот за ИГУ е во целосна согласност со законите и уставот на Косово.
Таа рече дека договорот за ИГУ треба да се потпише од двете страни, и од олеснувачот ЕУ. 
Портпаролката на ЕУ, Маја Кочијанчиќ, изјави за SETimes дека Унијата продолжува со овој договор на ист начин како што направи и со останатите договори во дијалогот. Но, ниту еден од претходно постигнатите договори, не е потпишан. 
„Очекувам дека така ќе биде и овојпат. Го очекувам истиот систем што го утврдивме за време на дијалогот“, рече Кочијанчиќ. Таа го истакна очекувањето на ЕУ за спроведување на овој договор што е можно поскоро.
Пратеничката на Единствената српска листа во косовскиот парламент, Рада Трајковиќ, изјави за SETimes дека е задоволна од договорот. Секоја промена е подобра од она статус „кво“, кое трае веќе предолго, рече таа.
„Би сакала да ја прифатиме оваа одлука ... без какви било измени во етничката структура на населението. Сé што е договорено и сé што е направено, го гледам како шанса за нормален живот. Колку што Србите живеат нормално, толку Србија ќе биде присутна во Косово“, рече Трајковиќ за SETimes. 
„Мислам дека за Србите од северот, основно е да го усвојат ова Интегрирано гранично управување или Управување со административните линии, бидејќи слушаме за криминал во северно Косово и како целиот север е криминализиран. Ова прифаќање е најдобар начин да се одвои делот од Србите од северот, кој не е вклучен во никаква незаконска трговија или некој друг вид криминал од оние кои прават профит таму“, рече за SETimes извршната директорка на Центарот за евроатланска интеграција, со седиште во Белград, Јелена Милиќ.
„Ако сме заинтересирани за тоа што се случува во Косово, тогаш [во наш] интерес е Косово да биде дел од новите трендови, а не да биде црна дупка.“
Иако договорот доби пофалби како важен чекор во однос на континуираните тензии на северните премини во Косово, некои искажуваат сомневања за деталите.
Косовската опозициска партија Движење Ветевендосје истакнува дека договорот ја користи терминологијата „премини“ -- додека кратенката е ИГУ. „Што не кажува што значи Г -- граница или гранична линија?“, прашува партијата.
„Оваа буква е иницијал во англискиот јазик за двете -- за зборот граница и за зборот административна линија. Едита Тахири го толкува како граница. Успехот се базира на оваа буква“, рече за SETimes Дардан Молиќај, организациски секретар на Движењето.
„Косово не може да постигне договор за интегрирано гранично управување со држава која не ја признава неговата граница“, вели тој. 
Косовските Срби, кои одржуваат барикади на граничните премини скоро шест месеци, не се задоволни со договорот. 
„Ќе инсистираме на тоа Уставниот суд да го даде своето мислење за уставноста и законитоста на постигнатите договори, и очекуваме [претставникот на Србија Борислав] Стефановиќ да поднесе писмена верзија од договорот до српските претставници во Косово“, рече за SETimes градоначалникот на Митровица, Крстомир Пантиќ.
Косовскиот аналитичар Авни Зогиани вели дека интегрираното гранично управување се однесува на техничките правила, што може да се спроведат во практиката само со согласност на страните. 
„Мислам дека тековните преговори немаат за цел ништо друго освен да го олеснат патот на Србија кон интеграцијата. Косово, согласувајќи се денес, й помага на Србија во нејзината интеграција, без да ја принудува да ја признае косовската граница како меѓудржавна граница“, рече Зогиани за SETimes. 
Шабан Гуда, помошник-директор во Косовската граничка полиција, кој беше дел од косовската делегација во бриселските разговори, рече за SETimes дека ИГУ е најнапреден облик на контрола и надзор на границата. 
Спроведувањето на ИГУ ќе овозможи побрзо движење на луѓето и стоката и многу ќе го зголеми нивото на безбедност и контрола на границата“, рече Гуда за SETimes. 
