12/05/2008
САРАЕВО, Босна и Херцеговина (БиХ) -- Американскиот амбасадор во БиХ, Чарлс Инглиш, во неделата (11-ти мај) рече дека политичките водачи мора да ги зајакнат своите напори за влезот во ЕУ или НАТО да биде реалистичен. На дебатата организирана од Здружението на независни интелектуалци Круг 99, Инглиш истакна дека уште многу е потребно на патот на БиХ кон двете институции. Политичарите „не можат да трошат три години на жестоки дебати околу секоја реформа или да ја губат енергијата на тесноетнички интереси“, им рече Инглиш на учесниците на форумот.
Тој рече дека Србите во земјата од три ентитета мора да го прифатат фактот дека нивната иднина е во БиХ. „Трајната благосостојба и развој можат и мораат да бидат целосно заеднички. Без сомневање, просперитетна и успешна Република Српска може да постои само како дел од силна и просперитетна БиХ“, рече Инглиш, предупредувајќи дека секоја сецесионистичка реторика создава дестабилизација. Во врска со Хрватите што живеат во БиХ, Инглиш рече дека иако американската администрација сфаќа оти тие се незадоволни од сегашните аранжмани „предлозите фокусирани на внатрешните граници и територијалната организација на БиХ ја интензивираат етничката поделеност“. Босанците, рече Инглиш, не треба да дозволат минатото да управува со нивните политички планови или да го ограничува нивното учество во реформите. (РТРС, СРНА, Фонет, НТВ Хајат, Фена - 11/05/08)
