22/08/2006
Од Влатко Вукотиќ за Southeast European Times во Бања Лука –22/08/06
Финалната фаза од приватизацијата на претпријатието за телекомуникации на Република Српска, Телеком Српске, официјално започна претходно овој месец со објавувањето на меѓународниот тендер за 65 отсто од државниот удел. Рокот за поднесување на понуди е до 4-ти октомври. 
Сепак, процесот заглави со спорот помеѓу властите на ентитетот и на централните власти околу тоа кој има надлежност за продажба на фирмата. Премиерот на Босна и Херцеговина (БиХ) Аднан Терзиќ му напиша писмо на високиот претставник Кристијан Шварц-Шилинг, во кое бара странска интервенција. 
Терзиќ инсистира на тоа дека централната власт треба да управува не само со продажбата на Телеком Српске на РС, туку и на двата телекоми на Федерацијата на БиХ, БХ Телеком и ХТ Мостар. 
„Премиерот ја оспорува продажбата на трите босански телеком оператори од страна на владите на ентитетите и смета дека операторите треба да ги продаде централната власт“, изјави владин функционер за лондонската новинска агенција АФКС. 
„Убеден сум дека, без оглед на тоа колку е неопходна приватизацијата на телекомуникациските оператори, во овие услови истата нема да ја донесе очекуваната полза за сите граѓани на Босна“, напиша Терзиќ на 15-ти август. Телеком Српске -- со околу 350.000 корисници во фиксната телефонија и околу 580.000 корисници на мобилни телефони -- покрива една третина од пазарот на БиХ. Неколку години годишниот профит на операторот изнесува околу 40 милиони евра. 
Според објавениот тендер, потенцијалните купувачи мора да исполнат одредени критериуми. Претпријатието-понудувач мора да има барем 800.000 претплатници во фиксната телефонија, 1,5 милиони корисници на мобилни телефони, како и годишен приход над 500 милиони евра. Телекомот не смее да се преместува од Бања Лука дури и по приватизацијата и мора да се почитуваат постојните обврски кон вработените. Победникот мора да инвестира најмалку 50 милиони евра во Телеком Српске во годината по купувањето, како и да го гарантира правото на владата за користење на телекомуникациската инфраструктура на претпријатието. 
Во текот на минатата година, голем број странски претпријатија покажаа интерес за купување на Телеком Српске, вклучувајќи и оператори од Австрија, Германија, Франција и Србија. И покрај тоа што не се споменува минимална цена во програмата за приватизација, премиерот на РС Милорад Додик неколкупати рече дека понудите под 400 милиони евра нема да бидат разгледувани. 
