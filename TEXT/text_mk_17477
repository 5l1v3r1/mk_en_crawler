26/02/2007
БЕЛГРАД, Србија -- Министерот за надворешни работи во заминување, Вук Драшковиќ, рече дека Србија не зависи само од Русија во спротивставувањето на „принудната“ поделба на територијалниот интегритет на Србија, со други зборови, независноста на Косово. Во интервјуто од понеделникот (26-ти февруари) во „Блиц“, Драшковиќ рече дека голем број европски земји -- Шпанија, Кипар, Грција, Бугарија, Романија, Словачка, Италија и Полска -- покажале резервираност во однос на прогласувањето на независност на Косово, против волјата на Србија. Тој додаде дека се надева оти Брисел и Вашингтон ќе сфатат оти „поделбата“ на Србија ќе резултира со „национален шок“.
Во другите вести од неделата, водачот на Г17 Плус, Млаѓан Динкиќ, повика на отпочнување на „сериозни“ разговори за формирање на новата српска влада, што е можно побргу. Тој предупреди дека понатамошното одложување би й наштетило на државата и би можело да резултира со нови избори. Последните се одржаа пред неколку недели. (Блиц - 26/02/07; Бета, Б92 - 25/02/07)
