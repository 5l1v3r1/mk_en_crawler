23/02/2007
БЕРЛИН, Германија -- Рускиот министер за надворешни работи, Сергеј Лавров, во четвртокот (22-ри февруари) ја потврди позицијата на неговата земја дека решението за косовското прашање мора да биде прифатливо како за Србите, така и за етничките Албанци. „Никој не може да ја наметне оваа одлука -- барем Русија нема да учествува во една таква шема“, предупреди тој за време на состанокот во Берлин со својот германски колега, Франк-Волтер Стајнмаер. Лавров, исто така, се пожали дека целите што се содржат во долгорочната стратегија на Советот за безбедност на ОН за Косово, не се исполнети. Бегалците се вратија во многу мал број и безбедноста за српското малцинство не е доволна, рече тој.
Тој го изјави ова по вториот ден од разговорите во Виена помеѓу српските преговарачи и преговарачите на косовските Албанци, кои дискутираа во врска со планот на претставникот на ОН Марти Ахтисари за идниот статус на Косово. Ниту една од страните не објави каков било напредок. Во петок двете делегации разговараат за прашањата поврзани со економијата и имотот. (Блиц, Данас, Коха Диторе, Зери - 23/02/07; AП, Танјуг, Бета, Косова лајв, Ројтерс, РИА Новости, Рферл - 22/02/07)
