28/12/2004
ЗАГРЕБ, Хрватска -- Со приближувањето на претседателските избори во неделата (2-ри јануари) една анкета, спроведена од страна на агенцијата Метрон, покажа дека сегашниот претседател Стипе Месиќ и понатаму е во водство во однос на противкандидатите. Резултатите, објавени во понеделникот, покажуваат дека Месиќ има околу 49,6 отсто поддршка во јавноста, наспрема 14-те отсто за неговиот главен ривал - Јадранка Косор од владејачката Хрватска демократска заедница. Околу 22 отсто се изјаснале како неопределени. Евентуалниот втор круг би се одржал на 16-ти јануари.
Хрватскиот комесаријат за бегалци, во меѓувреме, во понеделникот објави дека бегалците од Хрватска, кои моментно живеат во Србија, в недела ќе можат да гласаат во шест избирачки места.
Во другите вести, полицијата во понеделникот објави дека бомба го уништила споменикот на Јосип Броз Тито во селото Кумровец. Статуата се наоѓа пред куќата каде што е роден комунистичкиот водач во 1892 година. Владата и опозициските партии го осудија овој чин, велејќи дека истиот е штетен за кандидатурата на Хрватска за членство во ЕУ. (Вечерњи лист - 28/12/04; НТВ Хајат, Хина, Ројтерс, АФП - 27/12/04)
