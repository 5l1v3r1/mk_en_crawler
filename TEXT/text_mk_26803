07/12/2009
AТИНА, Грција -- Улични судири и апсења ја одбележаа првата годишнина во неделата (6-ти декември) на фаталното пукање на тинејџер од страна на полицаец. Александрос Григоропулос (15) беше убиен на 6-ти декември во предградие на Атина. Неговата смрт предизвика насилни протести низ земјата кои траеја повеќе од еден месец. Една година подоцна, илјадници демонстранти се собраа во Атина и Солун, да ја одбележат годишнината од инцидентот. Деканот на Атинскиот универзитет, Христос Китас, беше полесно повреден во немирите што се случија во канцелариите на универзитетот, при обид на група студенти да ја заземат зградата. Полицијата употреби солзавец да ги растера.
Повеќе од 260 луѓе беа уапсени во насилството во Атина, кое траеше до раните часови во понеделник. Најмалку четворица демонстранти и 16 полицајци беа однесени во болница со повреди. Плоштадот Синтагма беше претворен во борбено поле, при што маскирани млади луѓе кршеа прозорци, ги превртуваа корпите за отпадоци и фрлаа молотови коктели и камења на полицијата. Во Солун, демонстрантите фрлаа молотови коктели на полицијата, запалија автомобили и искршија прозорци од продавниците. (Еуроњус, Њус Ин - 07/12/09; АП, ББС, АФП, АНА-МПА, СНН - 06/12/09)
