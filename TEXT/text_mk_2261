08/02/2005
Од Арди Пулај за Southeast European Times во Тирана -- 08/02/05
На меѓународниот натпревар што се одржа во средината од јануари, данското студио „Хенинг Ларсенс Тегнестуе (ХЛТ)“ беше избрано да го направи главното реновирање на центарот на Тирана, врз основа на планот што го нацрта едно француско препријатие. Проектот ќе вклучи изградба од 85-метри висока зграда во облик на лале -- поврзана со урбаниот комплекс од девет ката, со 12-метарска фронтална зграда. 
Двете нови згради ќе бидат поврзани со плоштадот Скедербег, преку мостови и подземен премин. Паркови, базен и комплекс кина се, исто така, планирани како дел од реновирањето. 
„Локацијата на кулите е дефинирана како промена на двете страни на плоштадот Скендербег за да се ослободи плоштадот и да се создаде убав видик“, рече градоначалникот на Тирана, Еди Рама. 
Во летото 2003 година француското претпријатие „Архитекчр студио“ победи на меѓународниот тендер за план за редизајн на центарот од градот, со цел да се донесе поевропски и помодерен стил во Тирана. 
Потоа е распишан уште еден тендер за тоа кој ќе го спроведе планот. На него се јавија четири понудувачи: холандскиот архитект Ерик Ван Егераат, шпанското студио МАП, албанското Едил ал-ил и ХЛТ. Меѓународното жири од експерти во современата архитектура го избра победничкото претпријатие. 
Основано во 1959 година, ХТЛ работел на проекти во Норвешка, Германија, Холандија, Велика Британија, Средниот Исток и Африка. За албанскиот главен град тој поднесе проект наречен „Очите на Тирана“. 
Името е избрано поради тоа што од централната зграда ќе може да се гледа плоштадот, опкружен со планините и небото, објасни претставник на претпријатието. 
По падот на комунизмот во 1990 година, зградите во Тирана почнаа да се градат без некој ред и никој не се грижеше за поправките на патиштата, каблите за струја и канализацискиот систем. Локалните власти, предводени од Рама, ги расчистија населбите и ги поправија патиштата и јавните згради. Градските згради беа бојадисани во живописен геометриски стил, додека нелегално изградените градби беа отстранети од парковите и од крајбрежјето. Во тек е проект за именување на улиците. 
Албанците го поздравија, како што го нарекоа, чекорот што беше потребен за зајакнување на имиџот на земјата во светот. „Важно е странците да мислат дека Тирана е како секој друг главен град на Запад. Важно е странците да ги видат неговите најдобри делови“, изјави еден студент за Southeast European Times.
