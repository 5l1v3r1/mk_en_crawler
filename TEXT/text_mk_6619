05/08/2011
Менексе Токјај за Southeast European Times во Истанбул – 05.08.11
Резултатите од неодамнешната анкета на Јилмаз Есмер од Универзитетот Бахчешехир, под покровителство на истражувањето Светски вредности 2011, покажуваат важни тенденции и промени во турското општество. 
Истражувањето покажува дека шест од десет лица веруваат во потребата од повеќе верски факти наместо наука, 61 отсто сметаат дека носењето костим за капење претставува грев, и скоро половина од испитаниците (44 отсто) сметаат дека рестораните треба да се затворени за време на рамаданскиот пост.
Некои експерти велат дека оваа религиозност е тесно поврзана со происламската политика на владејачката АКП. 
Сепак, Сезин Онеј, новинарка на весникот Taраф, изјави за SETimes дека конзерватизмот има поширок социјален и политички опсег во Турција, кој излегува надвор од границите на религијата. Таа вели дека национализмот, ксенофобијата и нетолеранцијата кон различноста, исто така, имаат своја улога.
„Денес, АКП има политичко мнозинство без преседан и Турција има социополитичка култура која ја обожава моќта“, вели таа за SETimes, додавајќи дека „АКП е премногу прагматична за да промовира стандардизиран социјален став за кое било дадено прашање.“
Сепак, верските претпочитања, расните и сексуалните претпочитања, се значајни фактори за тоа како луѓето гледаат на своите соседи. Според истражувањето, на пример, 84 отсто од граѓаните не сакаат геј соседи, додека 64 отсто, 54 отсто и 48 отсто не сакаат да живеат до атеисти, евреи и христијани, соодветно.
Истражувањето, исто така, го покажува степенот до кој домашното насилство е „усвоено“: 62 отсто од испитаниците -- мажи и жени -- тврдат дека жените треба да ги слушаат мажите, додека 30 отсто велат дека некои жени заслужуваат да бидат малтретирани од мажите. 
Мурат Сомер, вонреден професор по меѓународни односи на Универзитетот Коч и соработник на Институтот за меѓународни и регионални студии на Универзитетот Принстон, вели дека резултатите од истражувањето покажуваат оти и покрај социоекономскиот развој, турското општество не станува поотворено за различноста, плурализмот и еднаквоста. „Наместо тоа, многу луѓе стануваат повеќе религиозно-конзервативни, патријархални и отворени за насилство“, вели тој.
Студијата, исто така, ја покажува општествената аверзија кон граѓанското учество: 61 отсто од испитаниците категорично би одбиле да потпишат колективна петиција, додека 68 отсто не би учествувале на мирни демонстрации.
Според Сомер, овие резултати ја одразуваат колебливоста на јавноста да ги искористи основните демократски права поради стравот од полиција, правниот систем и моќта на власта.
Сепак, довербата во владата е драстично зголемена од 29 отсто во 2001 година, на 61 отсто во 2011 година, што може да го одразува остварувањето на владата. Од 2001 година владата обезбеди економска стабилност и раст, зголемена цивилна контрола над армијата, и беше избрана трипати. 
Со оглед на овие факти, Сомер тврди дека довербата во јавноста може да се очекува да биде и уште поголема, но значителни сегменти од општеството остро се спротивставуваат на политичкиот идентитет на владејачката партија и некои политики. 
За разлика од тоа, поддршката за армијата постојано опаѓа од високите 94 отсто во 1996 година до 75 отсто денес. Постојат значителни регионални варијации, при што поддршка од над 90 отсто има во западните делови од земјата, но само 43 отсто е поддршката во југоисточниот дел, населен претежно со курдско население, каде што најсилно се чувствуваат последиците од напорите на армијата за борба против ПКК повеќе од три децении. 
Сомер вели дека судирите со владата, обвинувањата за заговор и некомпетентност во војната против ПКК доведоа до намалување на популарноста на армијата. 
„Всушност, довербата во армијата можеше да падне уште повеќе, но имиџот на турската војска е традиционално силен и некои луѓе се потпираат на армијата поради тоа што не й веруваат на владата“, додава тој.
