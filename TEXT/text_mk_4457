30/03/2009
Од Недељко Рудовиќ за Southeast European Times во Подгорица -- 30/03/09
Коалицијата „За европска Црна Гора“ предводена од премиерот Мило Ѓукановиќ победи на предвремените парламентарни избори во неделата (29-ти март) со нешто помалку од 51 отсто од гласовите. Ѓукановиќ ќе го започне шестиот мандат на премиерската функција во државата, која ја предводи континуирано од 1991 година. Демократската партија на социјалистите (ДПС) на Ѓукановиќ и нејзините помали коалициски партнери -- Социјалдемократската партија, Бошњачката партија и Хрватската граѓанска иницијатива -- освоија 47 до 49 места во парламентот од 81 место, според различни извори. 
Владејачката коалиција сега се покажа како посилна отколку на претходните избори во септември 2006 година. Истата сега ќе има најмалку шест места повеќе во парламентот. 
Резултатите на партијата во голема мерка се поклопија со предизборните предвидувања. Водечка опозициска партија во парламентот ќе биде Социјалистичката народна партија (СНП) на Срѓан Милиќ, која освои околу 16,2 отсто од гласовите. По неа следи Новата српска демократија на Андрија Мандиќ (9 отсто) и Движењето за промени на Небојша Медојевиќ (околу 6,1 отсто). Партиите што го претставуваат етничкото албанско малцинство, според правилата што се применуваат само за нив, исто така ќе имаат места во парламентот.
Околу 65 отсто (324.850) од регистрираните гласачи во земјата гласаа, следени од повеќе од 1.200 странски и домашни изборни набљудувачи. 
Ѓукановиќ водеше платформа за влез во ЕУ и НАТО и привлекување странски инвестиции во туристичката и енергетската индустрија. Тој вети дека ќе ја води земјата низ светската економска криза. 
„Ќе сториме сé што е можно за брзо воспоставување одговорна и компетентна влада која ... брзо ќе ја придвижи Црна Гора кон нејзините европски и евроатлански цели“, им рече Ѓукановиќ на воодушевените поддржувачи, кои славеа со огномет пред штабот на ДПС во неделата вечер. 
Медојевиќ, иако неговата партија Движење за промени заврши на четвртото место, ги толкуваше нејзините резултати како „голем успех бидејќи е голема работа во Црна Гора да се има 20.000 поддржувачи подготвени да се спротивстават на организираниот криминал и магнатите“. 
Тој тврди дека ако опозицијата го послушаше неговиот предлог и направеше заедничка листа, таа ќе ја победеше коалицијата на Ѓукановиќ, која доби околу 60 отсто од местата во парламентот со помалку од 51 отсто од гласовите.
