23/04/2009
(ЕурАктив - 23/04/09; AФП, Ројтерс, Блумберг, Еуопсервер, Европски парламент, Европска комисија - 22/04/09)
Европскиот парламент (ЕП) во средата (22-ри април) одобри нови широки правила кои ќе ја зајакнат конкуренцијата на енергетскиот пазар на ЕУ, истовремено осигурувајќи подобра заштита на правата на потрошувачите и давајќи им повеќе права на националните регулатори. Правните мерки, кои ги поддржаа големо мнозинство пратеници, исто така, ја промовираат енергетската ефикасност, како и регионалната солидарност за време на кризите со природниот гас. 
Европската комисија (ЕК) го предложи пакетот во 2007 година, заради понатамошна либерализација на пазарот на ЕУ за гас и струја. Официјалните претставници во Брисел го поздравија усвојувањето на реформите, кои набљудувачите очекуваат да добијат конечно одобрување од владите на 27-те членки на ЕУ во текот на следните недели. 
„Ова е голем чекор кон еден навистина интегриран европски енергетски пазар и кон вистинскиот одговор на Европската унија на структурните предизвици со кои се соочува“, рече претседателоте на ЕК, Жозе Мануел Баросо, во средата. 
Првичните предлози повикуваа на целосно одвојување на работата на мрежата за струја и гас од активностите на снабдување и генерирање. Идејата наиде на силно противење од страна на некои од најголемите енергетски претпријатија во Европа. 
Компромисот што беше на крајот постигнат и поддржан од пратениците на ЕУ им овозможи на земјите-членки да изберат една од трите опции. Едната ќе ги принуди претпријатијата за струја и гас да ги поделат своите производствени и преносни операции. Но, ако земјите не сакаат да го сторат тоа, може или да бараат од енергетските претпријатија да го предадат управувањето со нивните мрежи на независен оператор или да се обврзат дека ќе ги следат деталните правила на автомијата, независноста и инвестициите.
Новите мерки, исто така, им даваат на националните регулатори право да одбијат доделување сертификат на оператор на преносен систем контролиран од претпријатија што не доаѓаат од членки на ЕУ, ако тие не ги исполнуваат сопственичко-нездружувачките правила или ако нивниот влез на пазарот може да ја загрози безбедноста на снабдувањето на некоја земја или на ЕУ.
Новите правила отвораат простор за подобра заштита на правата на потрошувачите, кои ќе можат да ги променат своите снабдувачи на гас и струја во рок од три недели бесплатно. Тие, исто така, ќе имаат подобра контрола над своите енергетски сметки, бидејќи ќе имаат пристап до сите релевантни податоци во врска со нивната потрошувачка на гас и струја. Новите правила, исто така, предвидуваат независни механизми, кои ќе ги решаваат жалбите и вонсудските спорови.
На иницијатива на ЕП, новите правила вклучуваат мерки за осигурување подобра заштита на ранливите енергетски потрошувачи. Истите ги обврзуваат земјите од ЕУ да се справат со енергетската сиромаштија со преземање чекори како што е обезбедување социјално осигурување кое ќе гарантира достава на енергија до ранливите потрошувачи или подобрување на енергетската ефикасност. 
Комесарот за енергија на ЕУ, Андрис Пиебалгс, го поздрави договорот, велејќи дека истиот ќе биде од полза како за потрошувачите, така и за претпријатијата. 
„Пакетот ќе й даде на ЕУ јасна регулаторна рамка потребна за обезбедување соодветно функционирачки внатрешен пазар и промовирање на потребните инвестиции“, рече комесарот. 
