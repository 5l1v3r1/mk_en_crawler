23/12/2009
Од Игор Јовановиќ за Southeast European Times во Белград -- 23/12/09
Српскиот претседател Борис Тадиќ ја поднесе апликацијата на Србија за членство во ЕУ на официјалната церемонија во Стокхолм во вторникот (22-ри декември). 
Тадиќ му ја предаде апликацијата на шведскиот премиер Фредрик Рајнфилд, чија земја моментно претседава со ЕУ, до крајот на годинава. Комесарот за проширување на ЕУ, Оли Рен, и шведскиот министер за надворешни работи, Карл Билт, беа, исто така, присутни.
„Денес е историски ден за Србија“, рече Тадиќ по предавањето на апликацијата.
Тој објасни дека меморандумот што е приклучен на апликацијата „го одразува генералниот социјален консензус во врска со европската ориентација на Република Србија и нејзиното членство во ЕУ“.
Тадиќ, исто така, објави дека Србија ќе ги исполни сите услови за пристапување во Унијата. 
„Ќе продолжиме да вложуваме напори за апсење на сите обвинети за воени злосторства и ќе се обидеме да најдеме стабилни и безбедни решенија за сите преостанати отворени прашања во регионот. Сакаме да придонесеме за интеграцијата во Европа“, рече тој.
Српското раководство одлучи да аплицира откако доби силно охрабрување од страна на дипломатите во Шведска и Шпанија -- која е следниот претседавач на ЕУ -- иако ЕУ сé уште не започна со ратификација на Договорот за стабилизација и асоцијација со Србија.
Јасниот сигнал дојде пред две недели, кога Министерскиот совет на ЕУ го деблокираше Меѓународниот трговски договор со Србија, кој беше претходно замрзнат од страна на Холандија поради нецелосната соработка на Белград со Хашкиот трибунал.
Рајнфилд го пофали развојот, опишувајќи ја апликацијата на Србија како важна не само за Белград, туку и за целиот Западен Балкан, додека Билт додаде дека приоритетот на Шведска е деблокирање на асоцијацијата на Балканот со ЕУ. 
Рен рече дека апликацијата на Србија е „круна на шведското претседавање“. 
„Србија е клучна западнобалканска земја и ние гледаме дека целиот регион се движи кон ЕУ. Тоа е многу важно за мирот и стабилноста и иднината на Европа“, рече Рен. 
Сепак, не се сите во Белград воодушевени од веста. Опозициските партии ја критикуваа владата поради тоа што аплицираше премногу рано без да обезбеди поддршка од сите членки на ЕУ. Опозицијата, исто така, ја наведе неспособноста на владата да го реши косовското прашање, чија независност е признаена од 22 од вкупно 27 членки на ЕУ.
Аналитичарот Душан Рељиќ се согласува, изјавувајќи за Радио Дојче Веле дека следно, Србија ќе добие сеопфатен прашалник од Брисел, кој ќе го вклучува и прашањето за границите на земјата. За разлика од повеќето членки на ЕУ, Белград смета дека Косово е под негова надлежност. 
Откако Србија ќе го врати пополнетиот прашалник, ЕУ ќе го процени и ќе утврди дали да ѝ даде на земјата кандидатски статус.
