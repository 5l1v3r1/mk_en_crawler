20/04/2009
Од Ајхан Шимшек за Southeast European Times – 20/04/09
Конзервативните националисти победија на предвремените парламентарни избори во турскиот, северен дел на Кипар, со што се зголемија шансите за можно компликување на договорот за повторно обединување. Со скоро 90 отсто од пребројаните гласови, екстремистичката Партија на националното единство (УБП) освои 43,9 отсто од гласовите, додека актуелната Републиканска турска партија (ЦТП) доби само 29,3 отсто. УБП ќе може да управува самостојно и нема потреба да формира коалиција.
Партијата се залага за дводржавно решение за Кипар -- опција на која остро се спротивставуваат кипарските Грци, кои моментно го претставуваат целиот остров во ЕУ. Преговорите помеѓу водачот на кипарските Турци, Мехмет Али Талат, и кипарскиот претседател Деметрис Христофиас, се фокусираше на повторното обединување на островот во лабава федерација. Сепак, во неделата вечер, водачот на УБП, Дервиш Ероглу, сигнализираше попомирувачки пристап, велејќи дека сака актуелните мировни разговори да продолжат.
„Ние, исто така, сме за тоа нашиот претседател, Мехмет Али Талат, да ги продолжи овие разговори како посредник“, рече тој. „Никој нема право да каже дека УБП се противи на решение, на договор.“
Сепак, резултатите значително го заслабнаа мандатот на Талат, бидејќи гласачите ја казнија неговата партија заради неисполнувањето на предизборните ветувања. Умерената ЦТП не можеше да ја убеди ЕУ да ја намали изолираноста на кипарските Турци, чии проблеми се зголемија со влошувањето на економските услови. 
Темпото на разговорите за повторно обединување веќе беше бавно. Сега, дури и ако се дојде до предлог-решение, владата и претседателот може да не се согласат околу деталите.
Поразот не беше големо изненадување за Талат, кој дури и пред неделата ја повика УБП да не ги поткопува неговите напори. Тој истакна дека актуелниот пристап ги одразува годините преговори и има благослов од Анкара.
„Евентуален потег за менување на оваа политика, кој јас природно не го очекувам, би создал хаос“, рече Талат. „Она што очекувам е изборите да поминат во демократска, зрела атмосфера.“ 
Со одлевањето на поддршката за ЦТП, надежите на Талат за враќање на довербата на гласачите и обезбедување втор мандат во 2010 година зависат целосно од успешното заокружување на мировните разговори пред крајот на оваа година.
Но, УБП нема мотив да ја спаси кариерата на Талат. Страната на кипарските Грци, пак, не се брза да ги заврши разговрите. Со добивањето на членството во ЕУ, Никозија смета дека времето е на нејзината страна, додека тимот на Христофиас се обидува да извлече повеќе отстапки. 
Неколку дена пред изборите, Талат се состана со американскиот државен секретар Хилари Клинтон, и повика на поголема вклученост на САД во мировниот процес. Сепак, симболички важниот состанок, не беше доволен да ги спаси шансите на ЦТП. 
