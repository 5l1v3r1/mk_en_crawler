08/04/2009
Од Ајхан Шимшек за Southeast European Times во Анкара -- 08/04/09 
Tурција има изненадувачки избор за овогодинешниот натпревар на песни Евровизија во Москва. 
За разлика од минатата година, кога групата „Мор ве Отеси“ настапи со антивоена песна, оваа година Турција ќе испрати атрактивна поп-ѕвезда со хит со брз ритам.
Со нејзината певлива песна „Дум тек тек“ , изненадувачка кореографија и елегантно играње, Хадизе се надева дека ќе ги возбуди милионите евровизиски гледачи и ќе привлече обожаватели во Европа. 
Дваесетитригодишната Хадизе е родена во Белгија и е ќерка на турски имигранти. Таа го имаше своето деби на белгискиот натпревар на таленти „Идол 2003“. По објавувањето два албуми, Хадизе стана една од водечките поп-ѕвезди во Турција. Таа ги цени Џенет Џексон, Алиша Кис и Тони Брекстон, кои имаат значително влијание врз нејзината музика.
Турската јавна телевизија ТРТ ја избра Хадизе минатата година и смета дека таа е една од фаворитите на овогодинешниот натпревар. 
Хадизе била изложена на најразлични култури за време на своето растење и говори пет јазици. Таа го смета своето мултикултурно минато за своја предност, и се обидува да ги синтетизира рокот, соулот и етно-музиката на различни земји во својата уметност.
„Дум тек тек“ е комбинација на поп и ориентални ритмови, како и на влијанијата од турската музика. 
Хадизе веќе доби широка поддршка од турската дијаспора во Европа. Нејзините настапи за време на концертите минатиот месец покажуваат дека може да очекува голем број гласови од земјите со голема турска имиграција, главно во Германија, Белгија и Франција.
„Верувам дека стереотипите и предрасудите за Турција се сé уште многу раширени ... Ќе бидат среќна ако можам да дадам каков било придонес за елиминирање на овие погрешни предрасуди“, рече таа.
Хадизе не е сама. Со децении Турција чезнее за признавање на својот западен идентитет преку Евровизијата и ги испраќа своите најдобри изведувачи. Но, блок-гласањето од другите земји и неколкудеценискиот неуспех ги разочараа Турците во натпреварот; помеѓу 1975 и 2002 година нивните изведувачи завршија на десеттото место само двапати. Се создаде мислење дека Турција скоро и „да нема вистински пријател“ во Европа.
Победата на Турција на Евровизија 2003 (Сертаб Еренер „Еври веј дет ај кен“) стави крај на тоа мислење. Многу Турци сé уште се чувствуваа непријатно поради блок-гласањето кое ги крева пласманите на пејачите од нивните земји, но не можат да одолеат да го гледаат натпреварот. 
Шест години по пробивот, милиони Турци се надеваат дека Хадизе ќе й ја врати круната на својата земја следниот месец. 
