21/02/2007
(Софија ечо, Стандард њус, Монитор, Новинска агенција Фокус - 21/02/07; Софиска новинска агенција, Дневник, Медиапул, бТВ, Кувајтска новинска агенција, бугарско Министерство за внатрешни работи - 20/02/07)
Поранешен муфтија и уште три други лице се уапсени за пропагирање радикален исламизам и поттикнување верска омраза и нетолеранција, објави во вторникот (20-ти февруари) бугарското Министерство за внатрешни работи. Групата користи две веб-страници за промовирање на своите идеи и повикува на смена на уставно воспоставениот политички ред со муслиманска шеријатска држава. 
По двонеделно следење, апсењето беше спроведено во Софија и во близина на градот Благоевград во југозападна Бугарија, како дел од заедничката операција на Националната служба за безбедност (НСС), специјалната единица за борба против организираниот криминал и Софиската служба за истраги (СИС). 
Уапсените биле поврзани со Сојузот на бугарските муслимани, основан во 2006 година и ја користеле групата како параван за своите активности.
Водач на групата бил 51-годишниот Али Кеиридине, поранешен софиски муфтија. Тој имал контакти со Јорданецот Ахмад Мохамад Муса, кој бил протеран од Бугарија во 2000 година поради формирање на огранок на Муслимански браќа, радикална исламска организација. 
Муса ја предводел исламската агенција за помош, вклучена во екстремистички исламски активности, рече Јавор Колев, шеф на единицата за борба против организираниот криминал, на прес-конференцијата во вторникот во Софија. 
Помеѓу другите тројца обвинети, властите велат дека е духовната сопруга на Кеиридине, идентификувана со иницијалите А.Д. Истражителите велат дека нејзината задача била да спушта материјалот од чеченски веб-страници, да го преведува на бугарски, а потоа да го објавува на една од двете веб-страници. 
Двајцата други уапсени, исто така, се идентификувани со нивните иницијали. Првиот е администраторот на една од веб-страниците. Другата жена, која неодамна ја прифати исламската вера, ја создавала другата веб-страница, која го промовирала „вахабизмот“ -- идеологија на модерниот тероризам и идеолошка основа на мрежата на Ал каеда. 
Според Министерството за внатрешни работи, групата го користела Интернетот за да ја промовира радикалната форма на џихад и ги повикувала муслиманите од целиот свет да ја поддржат светата војна со пари, оружје и луѓе. 
Групата, наводно, одржувала контакти со фундаменталистички организации во Западна Европа и арапскиот свет, добивајќи финансиски средства за своите веб-страници од група во друга земја, софискиот весник Стандарт го цитираше заменик-директорот на СИС, Светослав Василев, во вторникот. 
СИС отвори истрага за случајот, која би можела да води до нови апсења. 
Еден од уапсените беше ослободен со кауција во вторникот, додека другите тројца останаа во притвор 72 часа. Сите четворица се соочуваат со затворска казна во траење до три години или парична казна од околу 150 евра.
Министерството за внатрешни работи вели дека НСС и специјалната единица за борба против организираниот криминал внимателно го следи бугарскиот Интернет, за да се осигури дека нема материјали кои промовираат терористички идеи, поттикнуваат верска омраза или други активности за нарушување на етничкиот мир и верската толеранција. 
