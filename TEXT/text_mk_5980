09/05/2011
Од Мухарем Нитај за Southeast European Times во Приштина – 09/05/11 
Според неодамна објавеното истражување „Слобода на печатот 2011“, објавено од американската набљудувачка група Фридом хаус, Косово се наоѓа на 104-тото место од вкупно 196 земји според слободата на печатот, и истата се квалификува само како „делумно слободна“. 
Анкетата на Здружението на професионални новинари на Косово спроведена на 3-ти мај покажува дека владата на Косово е една од најголемите прекршувачи на слободата на медиумите во земјата. 
Од вкупно 101 новинари што учествувале во анкетата, 47 ја опишале слободата на медиумите како „лоша“, 13 како „многу лоша“ и 38 како „добра“. Само тројва рекле дека е „многу добра“. 
„[Отсуството] на владеење на правото и недостатокот на функционален судски систем ги обесхрабрува новинарите да известуваат за високоризични теми“, рече претседателот на асоцијацијата, Арбен Ахмети, за SETimes. 
„Косово се опишува како транзитно место за дрога, а потоа се случи 50 килограми дрога да бидат украдени од собата за докази на полицијата, каде што полицијата го чува запленетиот доказ“, рече Ахмети. „Заканите, уцените и другите форми на притисок ги спречуваат новинарите длабоко да го истражат прашањето“, додаде тој. 
Тој подвлече дека полицијата ги забележува заканите против новинарите, но вели: „Оние кои им се закануваат [на новинарите] никогаш не се казнуваат. Дури во еден случај кога новинар прими сериозни закани и лицето кое му се закануваше беше казнето, тој доби казна од само 350 евра, иронична со оглед на околностите.“
Едвард П. Џозеф, вршител на функцијата шеф на мисијата на ОБСЕ во Косово, рече дека ОБСЕ „е длабоко загрижено од наводните обиди“ за влијание врз уредничките политики на медиумите општо, и особено јавниот радиотелевизиски сервис. 
Владата ги отфрла обвинувањата и вели дека извештајот на Фридом хаус е нецелосен. Владините претставници обвинуваат некои новинари за злоупотреба на слободата на говорот со напаѓање на владата без факти и за спроведување кампања против неа. 
Вицепремиерот Хајредин Куци изјави за SETimes дека владата не е совршена, но дека е гарант за слободата на печатот, а не нејзин прекршител. Тој рече дека владата покажала волја да ја гарантира слободата на медиумите. 
Но, не се согласуваат сите со ова. „Владата, политичките партии и бизнис групите политички и финансиски контролираат поголем дел од медиумите“, рече Блерина Рогова, аналитичар на косовскиот весник Зери, за SETimes. 
„Владата става послушни луѓе на чело на јавните медиуми, истовремено уценувајќи ги приватните медиуми со финансиите што ги троши за маркетинг“, рече таа.
Во Косово нема механизам каде што новинарите можат да побараат помош кога ќе добијат закани. Постојат две здруженија на новинари, но тие само морално ги штитат новинарите. 
Четири случаи на закани врз новинари и еден случај на физичко малтретирање се регистрирани само во април. 
