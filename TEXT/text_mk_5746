28/03/2011
Од Алакбар Рауфоглу за Southeast European Times -- 28/03/11
Турција е 17-та земја во светот во поглед на глобалната економија, и ја има една од најбрзите стапки на раст на која било земја. Со порастот на побарувачката, бизнис светот сака да најде сегмент во овој важен нов пазар. Турските претпријатија, пак, наоѓаат сé повеќе можности за извоз.
Билатералната трговија со САД, пак, не го држи темпото со овој тренд. Американската стока претставува само 5 отсто од турскиот увоз. 
„Да бидеме искрени, Турција која успеа да ја зголеми билатералната трговија со Европа, не ја оствари истата цел со САД“, вели Фарук Логоглу, поранешен амбасадор во САД. „Коренот на проблемот е што има недостаток на американски инвестиции во Турција и обратно.“ 
„Говориме за овој недостаток веќе многу години, но има уште многу работа“, рече тој за SETimes. 
Ризанур Мерал, претседател на Турската конфедерација на бизнисмени и индустријалци, објаснува дека турскиот и американскиот бизнис свет „не се познаваат меѓу себе доволно добро“.
Но, во тек се нови иницијативи за поттикнување на економските врски. Претходно овој месец, турско-американското економско партнерство се состана во Вашингтон на разговори околу ова прашање. Двете страни ветија дека двојно ќе ја зголемат билатералната трговија за пет години.
„Постигнуваме добар напредок во воспоставувањето на стратешките економски односи“, рече Селим Јенел, заменик потсекретар на турското Министерство за надворешни работи. 
Хозе Фернандез, заменик државен секретар, ја предводеше американската делегација. Тој вели дека од 2009 до 2010 година трговијата меѓу двете земји се зголеми за 37 отсто.
„Можеме и мораме да сториме повеќе“, рече Фернандез. „Имаме огромна политичка волја.“ 
Мухсин Кар, економски аналитичар во Институтот за стратешко размислување, анкарска експертска група, е загрижен дека целокупните односи може да бидат нарушени на долгорочен план ако не се развие потенцијалот за трговија.
„Треба веднаш да се фокусираме на образованието и охрабрувањето на турските претпријатија“, рече тој за SETimes. Олеснувањето на визните процедури за бизнисмените и отворањето на трговски канцеларии во регионите на САД ќе биде добар почеток, додаде тој. 
„Нашите високи претставници треба да ги зголемат патувањата од Вашингтон за другите региони од Америка, заедно со бизнис-претставниците“, рече тој.
Каан Назли, специјалист за Турција и Југоисточна Европа во њујоршкиот Медли глобал адвајзорс, се сеќава дека во 2002 година поранешниот премиер Булент Еџевит бил придружуван од околу 600 бизнисмени на пат кон САД. Сега, вели тој, само малкумина доаѓаат. 
„Политичката поддршка за бизнисмените не е доволна“, рече тој за SETimes. „Иако неколку влијателни бизнисмени успеаја да започнат бизнис во Вирџинија и Џорџија, подоцна тие заминаа.“ 
Според Назли, голем потенцијал за соработка постои во областите како што е автомобилското производство. „За проширување во Америка, турските инвеститори мора да појават и во американските населби“, рече тој.
Мерал, пак, смета дека двете страни треба да побараат можности за взаемна корист. „Турските претпријатија мора да соработуваат со американските колеги во инвестирањето и водењето бизнис во трети земји“, рече тој.
