18/07/2012
Лили Линч за Southeast European Times во Белград -- 18.07.12
Одлуката на српскиот уставен суд, со која се намалува автономијата на Војводина, разгоре нова дебата за овој ентитет и тоа дали новата српска влада ќе побара понатамошни отстапки.
Одлуката на судот на 10-ти јули доаѓа само неколку недели по изборот на поранешниот националист Томислав Николиќ за претседател, и додека коалициската влада предводена од поранешниот портпарол на Социјалистичката партија и мандатор Ивица Дачиќ се подготвува да ја преземе власта.
Одлуката значи дека покраината повеќе нема да има надлежности во однос на животната средина, земјоделството и политиката на руралниот развој.
„Ова одлука претставува најголема навреда за демократијата во Србија од убиството на Зоран Ѓинѓиќ“, рече за SETimes Бранислав Грубачки, поранешен пратеник за Лигата на социјалдемократите на Војводина. „Дачиќ рече дека нема да има понатамошни упади во автономијата на Војводина, но нему не треба да му се верува.“
Другите, како што се повеќето националистички политички партии, ја поздравија одлуката на судот. 
„[Србија] може да биде задоволна бидејќи уставниот поредок на земјата и законот се одбранети од неправдата и сепаратизмот, што покажува дека Србија има иднина ако се развива како правно уредена држава“, рече Воислав Коштуница, претседател на Демократската партија на Србија.
Судот, исто така, го оспори именувањето на Нови Сад за главен град на Војводина и отворањето на канцеларии на Војводина во Брисел -- кои покраината ги отвори минатиот октомври за да добие подобар пристап до регионалните фондови на ЕУ и да ги подобри странските инвестиции -- како и на други места.
Војводина и Косово уживаа статус на автономни покраини во рамките на Србија, статус кој го добија со поранешниот устав на Југославија од 1974 година. Автономијата на покраините беше драстично намалена во 1989 година, кога Слободан Милошевиќ ја отпочна т.н. „антибирократска револуција“, за да ја консолидира и централизира власта. 
Собранието на Војводина во 2009 година усвои статут, со кој се нагласува автономниот статус на покраината и се почитуваат правата на националните малцинства, како одговор на уставот на Србија од 2006 година; многумина сметаа дека истиот не й даде доволно автономија на Војводина.
Новооспоруваниот закон за надлежностите на Војводина беше усвоен за да се легитимизира содржината на статутот на Војводина на национално ниво. Поранешниот претседател Борис Тадиќ го прогласи за валиден со декрет и го спроведе во 2010 година.
Некои национални малцинства ја опишаа одлуката на судот како проблематична и политички мотивирана.
„Дефинитивно има политички причини за дејствата на уставниот суд. Но, ние мораме допрва да ја видиме во целост одлуката на 90 страници, бидејќи истата сé уште не е објавена во јавноста. Сме виделе само една или две страници“, рече за SETimes Пастор Балинт, претседател на Сојузот на војводинските Унгарци.
Повеќе од една третина од скоро 2 милиони жители на Војводина ја сочинуваат Унгарци, Словаци, Хрвати, Црногорци, Романци, Роми, Буњевци, Рутенци и Македонци, како и други, бројно помали малцинства.
Грубачки рече дека ако деградацијата на автономијата на Војводина продолжи, тој ќе биде принуден да й се врати на политиката. 
„Ќе ми се придружат и други, и ќе има движење што ќе биде фокусирано само на ова прашање“, рече Грубачки.
