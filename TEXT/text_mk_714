30/08/2006

Третиот носител на групата Иван Љубичиќ од Хрватскa загуби со 6:3, 6:3, 6:3 од Шпанецот Фелисијано Лопез во првиот круг од турнирот УС Опен во понеделникот (28-ми август). „Јас, всушност, воопшто и не почнав. Очигледно, ако имав објаснување, ќе се обидев да сторам нешто поразлично“, рече Љубичиќ. „Едноставно не ми беше денот.“ 
*** 
Уникатно тракиско богатство беше откопано во близина на источното бугарско село Синеморетс, на устието од реката Велека. Археолозите објавија дека богатството содржи круна со пар златни обетки, како и одреден број златни и сребрени чинии, украси и глинени камења со ликовите на Мајката Земја. 
*** 
Кинески Културно-едукативен центар „Конфучие“ беше отворен на белградскиот Филолошки факултет во неделата (27-ми август), а на отворањето присуствуваше висока кинеска делегација и претставници на српската влада. Центарот е прв од ваков вид во Југоисточна Европа и дел од напорите на Кина и Србија за зајакнување на билатералните односи на културно поле. 
*** 
Aлбанските тенори Агим Хуши, Кастриот Туша и Адријан Џема, одржаа концерт во неделата (27-ми август) во Приштина, со диригентот Бујар Лапај. Концертот беше организиран од страна на косовското Министерство за култура како почеток на месецот на пан-националната култура во септември. 
*** 
Германски лекар од Дизелдорф победи на натпреварот за најбрзо подготвување на бугарската Шопска салата изминатиот викенд. Салатата се прави од домати, пиперки, кромид, магдонос и бело фета сирење. Натпреварот е дел од фестивалот на пиперките и доматите, што се одржува веќе втора година во бугарското село Мараш. 
*** 
Бразилскиот фудбалер Рикардо Луис Пози Родригес, познат и како Рикардињо, потпиша тригодишен договор со истанбулскиот клуб Бешикташ. Тој постигна 18 гола за бразилската репрезентација и играше за бразилскиот тим кога победи на Светското првенство во 2002 година. 
*** 
Романката Николета Грасу се пласираше на третото место во категоријата фрлање диск за жени, со резултат од 60,94 метри на Меѓународниот атлетски собир во Риети, Италија, во неделата (27-ми август). 
(Разни извори 23/08/06-30/08/06) 
