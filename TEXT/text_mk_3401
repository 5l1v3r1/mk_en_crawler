23/05/2007
Од Зоран Николовски за Southeast European Times во Скопје -- 23/05/07
Во контроверзен потег минатата недела, македонскиот парламент одобри група амандмани на законот за јавниот ред и мир, кои предвидуваат построги казни за прекршителите. Во некои случаи, казните се двојно поголеми од просечната плата. 
По усвојувањето на овие амандмани во петокот (18-ти мај), паричните казни за нарушување на јавниот ред и мир со бучава изнесуваат помеѓу 100 и 400 евра, навредувањето на полицаец се казнува со 600 до 900 евра, а вмешаноста во насилство или јавни нереди ќе чини помеѓу 700 и 1.500 евра. 
Казните за оние кои сакаат да ги зачинат прославите пукајќи од пушка во воздух се помеѓу 200 и 500 евра. Проституцијата се казнува помеѓу 600 и 900 евра, а казната за секс на јавно место изнесува 400 евра. Корисниците на дрога, психотропски супстанции и наркотички средства фатени на дело ќе мора да платат помеѓу 200 и 500 евра. Казната за просење изнесува помеѓу 15 и 50 евра, а чувањето опасни животни кои повредиле или уплашиле некого ќе чини помеѓу 100 и 400 евра. 
„Ние ќе работиме ... на спроведување на овој закон. Веруваме дека овие парични казни ќе дејствуваат превентивно во општеството“, рече заменик-министерот за внатрешни работи, Рафет Елмази. 
Законот дефинира што е јавно место и кои одредби ќе важат за следниве места: улици, училишта, плоштади, патишта, пикник-места, пристаништа, чекалници, ресторани, како и трговски и занаетчиски дуќани. Во јавни места спаѓаат и спортските стадиони и други објекти, јавниот транспорт, кината, театрите и концертните сали, изложбените салони и училниците.
Опозицијата вели дека владата избрза со амандманите и вели дека јавноста ги трпи последиците поради тоа. „Владата имаше доволно време да го стави овој закон на јавна расправа за да можат граѓаните да бидат подобро запознаени со истиот. Тие [граѓаните] сега ќе бидат ставени под полициски режим и казни, со што ќе се направи притисок врз нив во зависност од тоа на која политичка партија припаѓаат“, рече членот на опозициската СДСМ, Јани Макрадули. 
Друг предмет на расправија е фактот што казните ќе ги одредува Министерството за внатрешни работи, а не судовите. Според новите амандмани, по поднесената пријава за направениот прекршок, тричлена комисија на Министерството за внатрешни работи го разгледува случајот.
Извори во министерството го бранат законот и велат дека ваквото санкционирање од страна на полицијата ќе ги растерети судовите од баналните случаи што можат да траат со години. Моментно во македонските судови околу 100.000 случаи чекаат судска разрешница. Честопати тие застаруваат пред да се донесе пресудата. Покрај тоа, застапниците на амандманите велат дека истите се оправдани, со оглед на реформите во судството и напорите за хармонизирање на законодавството на земјата со она на ЕУ. 
Новиот закон се очекува да стапи на сила до крајот на месецов.
