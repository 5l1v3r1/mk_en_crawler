23/12/2011
Бедрана Калетовиќ за Southeast European Times во Сараево -- 23.12.11
Босна и Херцеговина (БиХ) ја заврши годината со оценка Б, прифатлива за една училишна книшка, но лоша во светот на кредитниот рејтинг. Заедно со Камбоџа, Гана и Хондурас, рејтинг агенциите Мудис Инвесторс Сервис и Стандард и Пурс ја оценија БиХ со пет точки подолу на скалата од инвестицискиот рејтинг.
Причината е неуспехот да се воспостави државна власт речиси 15 месеци по одржувањето на изборите. Актуелната економска слика е далеку од она што беше ветено од страна на кандидатите во нивните изборни програми пред изборите во октомври 2010-та година. 
Статистичките податоци за невработеноста покажаа непријатна вистина. „Околу 690.000 работници финансиски издржуваат 530.000 невработени и 550.000 пензионери“, изјави економистот Предраг Симиќ за SETimes, предупредувајќи дека ситуацијата би можела да биде уште полоша во 2012-та година. 
Ифета Бајриќ е класичен пример на сиромашната работничка класа во БиХ. Таа зема плата помала од 300 евра, но нередовно, така што таа не е во можност да ги обезбеди дури ни основните потреби за нејзиното трочлено семејство.
„Имаше моменти кога луксузот значеше скапа облека, но денес сè повеќе и повеќе нешта станаа луксуз за нашето домаќинство“, изјави Бајриќ за SETimes. 
Според Светска банка, Бајриќ и оние како неа сочинуваат речиси 50 отсто од населението кое живее под работ на сиромаштија. Бројот на невработени се зголемува, како и редиците во народните кујни кои нудат еден топол оброк дневно. Многумина почнаа да просат и претураат по контејнерите за ѓубре во потрага по храна.
Иако минатата година беше усвоена социјална стратегија за борба против сиромаштијата од страна на поголемиот ентитет, Федерацијата на БиХ (ФБиХ) и областа Брчко, владата на Република Српска (РС), ниту пак Министерскиот совет на БиХ не го направија тоа. 
Медиуми во РС, пак, шират едно мислење дека оние во РС уживаат многу подобри услови за живот од оние во ФБиХ. „Тоа не треба да не зачудува“, вели експертот за комуникации Мирза Мехмедовиќ, „бидејќи таа слика е создадена од страна на водечката политичка структура на РС и се користи за да се зајакне нивната моментална политичка позиција“. 
„Изобличените слики за помалиот ентитет во БиХ ... произлегуваат првенствено од економската зависност на медиумите од политичките центри. Ова е, без сомнение, прикажано од страна на актуелната влада во РС, со раководството на Милорад Додик, кој ги донесува одлуките за распределба на буџетот врз основа на послушноста на медиумите. Со оглед на фактот дека политичкото раководство во Република Српска ги контролира сите економски активности, јасно е дека тие ги контролираат сите пари кои се влеваат во медиумите“, изјави Мехмедовиќ за SETimes. 
Критичарите велат дека РС можеше да прикаже изглед на благосостојба со продажба на државниот имот или натрупување на растечкиот број на долгови. Но, секое залажување на јавноста заврши веднаш штом започнаа отпуштања со полна пареа. 
„РС буквално се соочува со банкрот: нема повеќе државна сопственост која може да ја продаде, буџетот е празен. Повеќето општини се неликвидни. Платите и пензиите се пониски отколку во ФБиХ. Синдикатите на работниците сè повеќе и повеќе го искажуваат своето незадоволство, а гладниот работник не сака да слуша приказни за рецесија и создавање на некоја нова држава, а дома семејството чека гладно“, политичарот од ФБиХ, Недим Берберовиќ изјави за SETimes. 
Мониторинг извештајот на Европскиот совет забележа дека кризата во БиХ е најлоша од 1995-та година па навака, и дека РС и Додик се главните виновници. Иако јавната поддршка за Додик паѓа, тешко е да се замисли дека тој доброволно ќе ја напушти политиката. 
„Политика на Додик не се разликува од претходните политички структури кои ја водеа Република Српска. Додик е симбол на продолжување на националистичката политика која се вовлекува во јавниот живот во РС, па [дури] неговото соборување од власт ... нема да донесе многу новости“, вели Мехмедовиќ. 
„Без разлика дали тој политичар се вика „Додик“ или има друго име, реториката на соживот и соработка помеѓу граѓаните и ентитетите е она што е важно, а таквата реторка сè уште не е чуена од Бања Лука“, додава тој.
