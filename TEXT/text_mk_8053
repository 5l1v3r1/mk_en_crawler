02/04/2013
Пол Чикои за Southeast European Times во Букурешт -- 02.04.13
Експерти изјавија за SETimes дека неодамнешните скандали во Романија, кои ги вклучуваа млекото и коњското месо што беа дистрибуирани низ цела Европа, беа резултат на лоша комуникација и земјата презема чекори да се поврати. 
Премиерот Виктор Понта минатиот месец го разреши Михаи Турчану, директорот на владината агенција за безбедност на храната, обвинувајќи го за лоша комуникација и слабо управување.
„Сè се сведува на тоа дека се работи за неискусен министер“, рече за SETimes Адриан Радулеску, претседател на романското Здружение на фармери. „Она што започна како чиста рутинска проверка како последица на жалба поднесена од самите романски фармери, се сврте против нив поради неспособноста на властите за соодветна комуникација.“
Романскиот министер за земјоделство, Даниел Константин, на 7-ми март објави дека на пазарот е откриено млеко затруено со афлатоксин. Во недостиг на понатамошни детали, извештајот се влоши и се претвори во колективна хистерија.
Продажбата на млекото опадна за околу 50 отсто. Романските фармери мораа да уништат десетици илјадници литри млеко. Властите во Букурешт мораа да се справуваат со фармерите што протестираа и се жалеа дека ниту еден производител не сака да купи млеко од нив.
Скандалот со затруеното млеко изби додека Романија ја тресеше скандалот со коњското месо, кој им нанесе сериозен удар на имиџот на земјата и на производителите на месо.
„Премногу е рано да се пресметаат загубите“, рече за SETimes Драгош Фрумосу, претседател на Федерацијата на синдикати на прехранбената индустрија.
Кризата со коњското месо изби во јануари, кога беше потврдено дека месото било откриено во Велика Британија и во Ирска.
Романија беше првата држава што беше посочена во паневропската дебата. На 14-ти февруари француските власти потврдија дека се работи за француско претпријатие што увезувало коњско месо од Романија и го продавало како говедско месо.
„Романија беше погрешно обвинета за скандалот со коњското месо“, рече францускиот премиер Жан-Марк Еро една недела подоцна, на прес-конференцијата со романскиот премиер во посета на земјата Виктор Понта.
Но, скандалот остави длабока рана во државата.
„Последиците тешко се поправаат, кога ве гледаат како црната овца на Европа“, рече Радулеску. „Романската влада требаше да има многу поцврста реакција кога изби скандалот.“
„Романија не успеа да изгради цврст имиџ во странство и затоа [многумина мислат] дека сме ранлива земја“, рече Фрумосу. „Поради тоа, владата мора да им се спротивстави на оние кои нè оцрнуваат.“
Властите во Букурешт велат дека ќе бараат надоместок од ЕУ по скандалот со коњското месо, но сè уште не е почната јасна постапка.
Во Романија граѓаните имаат сериозни сомнежи.
„Се свртев на пилешко месо по овој скандал. Скандалот ја стави на проба мојата доверба и јас не сакам да ризикувам ништо засега“, рече за SETimes Александру Прикоп, економист во Букурешт. „Веројатно, некои високи функционери во Букурешт се сомневаа во исправноста на романските производители на храна, па затоа реакцијата беше малку срамежлива.“
Фрумосу рече дека месната индустрија во земјата е претежно модернизирана со европски средства.
„Граѓаните имаат право да знаат што купуваат. Затоа, можеби, властите треба да ја зголемат нивната доверба, донесувајќи построги прописи и казни за оние што го кршат законот“, рече тој. „ЕУ мора да создаде заеднички фронт што се однесува до безбедноста на храната.“
 Кој е најдобриот начин да се поправи имиџот на Романија во Европа по скандалите со храната? Кажете ни оставајќи коментар долу.  
