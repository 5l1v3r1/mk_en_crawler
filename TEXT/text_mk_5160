05/11/2009
Од Игор Јовановиќ за Southeast European Times во Белград – 05/11/09
По неколку месеци неизвесност, српската влада и ММФ во вторникот (3-ти ноември) ги дефинираа условите за продолжување на заемот на Фондот од 2,9 милијарди евра за земјата. 
Белград претходно го повлече првиот дел од 788 милиони евра, кога разговорите за понатамошно користење на аранжманот пропаднаа во септември. Ќор-сокакот беше предизвикан од незадоволството на Фондот со буџетските проекции на Србија и планираното намалување на јавните трошоци. 
Владата доби еден месец да се подготви за вториот „тест“, но преговорите за предложените реформи на пензискиот систем се покажаа тешки.
Сепак, тие завршија успешно оваа недела, откако беше постигнат договор, на олеснување на пензионерите. Пензиите ќе бидат намалени во 2010 година, додека во 2011 година тие ќе се зголемат во согласност со економскиот раст на земјата.
Вицепремиерот Јован Кркобабиќ вели дека Белград вети дека ќе го финализира целиот предлог за реформите во пензискиот систем до март 2010 година, вклучувајќи ги и сугестиите на ММФ.
„Посебно внимание ќе се обрне на бенефицираните пензии, бенефицираните години работа, пензиите стекнати во согласност со специјалните услови и другите права кои ги ставаат другите вработени кои се во редовна служба во нееднаква позиција“, рече Кркобабиќ.
Тој додаде дека идејата жените да се пензионираат на иста возраст како мажите е отфрлена. Во Србија, мажите се пензионираат на 65 години, додека жените престануваат со работа на 60. 
Србија, исто така, се согласи да ги држи замрзнати платите во јавниот сектор во 2010 година и го одреди целокупниот дефицит следната година на околу 1,3 милијарди евра -- околу 4 отсто од БДП. 
Шефот на мисијата на ММФ во Србија Алберт Џегер рече дека Фондот се согласува со предлозите на Белград, откако српската влада претстави стратегија за намалување на дефицитот и реформа на јавниот сектор и пензискиот систем. 
Сепак, Џегер додаде дека спроведувањето на стратегијата ќе биде „голем предизвик“ за власта. 
Мисијата на ММФ вели дека БДП на Србија се очекува да падне за 3 отсто оваа година -- што е подобро од претходното предвидување. „Намалувањето на БДП во Србија е зауздано, за разлика од другите земји во регионот“, рече претставник на ММФ. 
Како резултат на намалувањата на јавните трошоци, владата, исто така, ќе биде принудена да направи и некои непопуларни потези, како што е отпуштање на околу 9.000 вработени во државната администрација и локалната власт.
И покрај сето тоа, предвидувањата во врска со заздравувањето на српската економија се сé уште позитивни. Економскиот советник Бошко Живковиќ за белградските медиуми изјави дека „не постои ниту една единствена основна промена“ која покажува дека економијата заздравува. 
Запрашан за следната година, Живковиќ рече дека ќе биде задоволен ако 2010 година не биде полоша од 2009 година. 
