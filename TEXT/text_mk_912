11/05/2007

Комесарот за економски и монетарни работи на ЕУ, Јоакин Алмуња, на крајот од минатата недела рече дека ЕК ќе разговара за ставање крај на фискалното следење на Грција во 2004 година. За време на прес-конференцијата Алмуња рече дека Атина успеала да го усогласи својот дефицит со правилата на ЕУ, намалувајќи го под горната граница на Пактот за стабилност и раст од 3 отсто од БДП во 2006 година.
*** 
Српската централна банка направи две интервенции на девизниот пазар, достигнувајќи горна граница од 37 милиони евра, односно 38,4 милиони евра. Целта беше да се спречи силна девалвација на српскиот динар. Локалните аналитичари велат дека неодамнешните политички настани, особено изборот на ултранационалистот Томислав Николиќ за претседател на парламентот, можеби ја поттикнало побарувачката на девизи.
*** 
Албанската влада ќе одвои околу 40 милиони евра оваа година за поддршка на државното претпријатие за електростопанство КЕШ. Властите и ММФ се согласија со субвенцијата, како мерка за стабилизарање на претпријатието. 
*** 
Растот на БДП на Босна и Херцеговина се зголеми на 6,2 отсто во 2006 година, највисока стапка забележана во изминатите шест години, според прелиминарните податоци на централната банка. Стапката е за 0,7 отсто повисока отколку во 2005 година. 
*** 
Конзорциумот на „Хачисон порт холдингс“, „Глобал холдинг“ и „Егејан експортер јунионс“, победи на аукцијата за приватизација на пристаништето во Измир, со понуда од 944,3 милиони евра. Четири групи инвеститори учествуваа на тендерот. Победникот мора да плати најмалку 50 отсто од конечната цена пред потпишувањето на договорот. Измир е најголемото пристаниште за извоз во Tурција. 
*** 
Maкедонската влада одлучи да му го врати долгот од 38,3 милиони евра на ММФ пред крајниот рок во 2010 година. Заедно со предвременото враќање на долгот кон Светската банка и Европскиот инвестиционен фонд, надворешниот долг на Македонија сега ќе падне на 216,2 милиони евра. 
(Разни извори – 04/05/07-11/05/07)
