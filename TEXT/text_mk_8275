18/01/2012
Дражен Ремиковиќ за Southeast European Times во Загреб -- 18.01.12
Водејќи држава со дефицит од скоро 3 милијарди евра и долг од 47 милијарди евра, премиерот Зоран Милановиќ започна мерки за намалување на расходите и зголемување на приходите. Со оглед на тоа што земјата очекува пристапување во ЕУ за 18 месеци, истата се држи до кредитното рангирање само едно ниво над шпекулативното.
Гувернерот на Централната банка, Жељко Рохатински, рече дека Хрватска се соочува со „многу, многу тешка година пред себе“ и препорача дека 1,2 милијарди евра мора да се скратат од буџетот. 
Новата влада, која дојде на власт минатиот месец, предложи повторно воведување на данок од 6 отсто на мобилните телефонски услуги, кој претходната администрација го укина минатиот октомври.
„Според нашата проценка, истиот ќе носи [40 милиони евра] годишно во буџетот“, објави владата минатата недела. Данокот, кој се очекува да биде усвоен оваа недела, ќе биде на сила до јуни 2013 година.
Новиот план, исто така, предвидува повторно воведување данок на СМС и ММС пораките, кој беше укинат пред две години. „Тоа е приход од 8 милиони евра годишно. Тоа можеби не се многу пари за државата, но ќе биде доволно да се спасат 20.000 работни места во текстилната индустрија“, рече за SETimes вицепремиерот Радимир Чачиќ.
Како одговор на ова, мобилните оператори се заканија со отпуштања, намалени инвестиции и со тужба до Уставниот суд.
„Шокирани сме што владата одлучи да ги обнови критикуваните од ЕУ анти-бизнис потези на претходната [aдминистрација] како една од своите први акции“, се вели во соопштението на ВИП Нет, еден од трите мобилни оператори во Хрватска.
Другите мерки -- во врска со прописите за јавните расходи за државните службеници во министерствата и државните администрации -- ќе ја намали употребата на автомобилите на државните службеници, мобилните телефони, службените картички, авионските летови и службените патувања. 
Бројот на официјалните претставници во државните институции -- заменици министри, државни секретари, помошници на министрите -- ќе биде намален за една третина.
Само ова би требало да додаде 130 милиони евра во државната каса. 
Владата, исто така, најави зголемување на ДДВ, како и евентуално воведување данок на имот за зголемување на економскиот раст.
Банките ги поддржаа мерките, велејќи дека ќе й помогнат на владата во заживувањето на економијата на земјата.
„Очекуваме година во која ќе вложиме дополнителни напори во дијалогот со владата за реструктуирање и почеток на охрабрувањето на растот на економијата“, рече за SETimes портпаролката на Хрватското банкарско здружение (ХУБ), Ивана Пргомет.
Но, професорот на Економскиот факултет и член на загрепскиот Економски институт, Жељко Ловринчевиќ, изјави за SETimes дека овие мерки се само мал чекор напред.
„Трошоците [за] пензиите, платите и другите приходи е многу тешко да се намалат. Потребно е многу повеќе од забрана за телефоните на официјалните претставници за да се пополни државниот буџет“, рече Ловринчевиќ. 
Хрватското здружение на работодавачи предупреди дека новите деноци ќе имаат негативно влијание врз економијата. 
„Многу е важно за нас да ја намалиме количината на вкупните даноци и да го намалиме трошокот за државната администрација. Затоа, ги поздравуваме сите реформи во оваа насока, бидејќи тоа е единствениот начин на кој можеме да ја водиме економијата“, рече за SETimes директорот на здружението, Давор Мајетиќ.
Во секој случај, потрошувачите сметаат дека мерките на штедење одат премногу далеку.
„Производителите и трговците ги слушаат сите соопштенија за можни промени во даноците и затоа ги зголемуваат своите цени. Се обложувам дека нема ниту еден работник во Хрватска кој не мисли дека ќе живее полошо оваа година отколку претходната. Тие преговараат за цените и даноците, а ние знаеме дека ќе мораме да го платиме сето тоа“, рече за SETimes Горан Масоничиќ, 34-годишен продавач во малопродажба од Загреб.
Владата вети дека „нема да ги чепка“ примањата на најранливите категории од населението -- пензионерите и примателите на социјална помош -- и дека данокот за основите прехранбени производи ќе остане нула. Засега.
