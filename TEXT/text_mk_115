28/05/2007
(АП, Софиска новинска агенција, Фокус новинска агенција, Софија еко, Всеки ден, Медиапул, Дневник - 22/05/07; АП, АФП, Ројтерс, ДПА, ФТ, ББС, Еуобзервер, Еуполитикс, Софиска новинска агенција, Медиапул, Дневник - 21/05/07)
Поранешниот бугарски претседател Петар Стојанов даде оставка од функцијата претседател на опозиционата десничарска Унија на демократски сили (УДС) во вторникот (22-ти мај), два дена откако неговата партија претрпе катастрофален пораз на првите европски парламентарни избори во Бугарија. Тој е вториот лидер од десницата кој даде оставка по Иван Костов од Демократите за силна Бугарија (ДСБ), чија партија исто така не успеа да освои ниту едно пратеничко место. 
„УДС има потреба од промени, УДС може без мене“, рече Стојанов, кој беше претседател на Бугарија од 1997-та до 2002-та година, во изјавата за новинарите во која ја најави својата оставка. Тој рече дека неговото повлекување е „единствениот пат напред“ и побара од десничарските партии да се обединат. 
УДС беше формирана како едно синџир движење од страна на голем број партии и организации помалку од еден месец по падот на комунизмот кон крајот на 1989-та година. Кон средината на 1990-те таа беше трансформирана во главна анти-комунистичка партија во Бугарија, со Костов како нејзин лидер. Тој беше назначен за премиер во 1997-та година, откако коалицијата предводена од УДС победи на неочекуваните парламентарни избори во април истата година, предизвикани од политичка криза и улични протести против владата на Бугарската Социјалистичка Партија (БСП).
Костов беше премиер цел мандат од четири години, но по поразот на неговата партија на парламентарните избори во 2001-та година, тој се повлече од активната политика.
 По еден период на политичко разидување и судири поради политичките прашања, една фракција, предводена од Костов, замина од УДС за на крајот да ја основа ДСБ во мај 2004-та година. 
И двете партии не постигнаа добри резултати на парламентарните избори во 2005-та година на кои беше создадена актуелната владејачка коалиција предводена од БСП, вклучувајќи ги и Националното Движење за Симеон II (НДСII) и Движењето за права и слободи (ДПС). 
Минатата година, кандидатите -- поддржувани или заедно или посебно од УДС и ДСБ -- беа поразени во првиот круг од изборите за градоначалник на Софија, како и на претседателските избори во ноември.
„Наша грешка е што ние [ДСБ] не се обидовме да ја убедиме УДС да продолжи да работи заедно со нас по претседателските избори минатата година“, рече Костов.
На првите европски парламентарни избори во Бугарија на 20-ти мај, УДС освои 4,7 отсто, а ДСБ 4,3 отсто од гласовите, доста под потребните 5,6 отсто за да се освои пратеничко место во европското законодавно тело. 
Минатата недела, Костов ја најави својата, како и оставката на целото лидерство на ДСБ. Неколку часа пред Стојанов да го направи истово, тој рече дека двете партии треба да се обединат како можен излез од кризата со која се соочуваат и двете и да соберат поголема поддршка од гласачите на локалните избори есенва. Коалицијата ДСБ-УДС -- целосно спојување на двете партии -- може да им понуди на гласачите за десницата друг избор. 
„Јасно е дека гласачите ја отфрлаат ова поделба помеѓу УДС и ДСБ“, рече Костов, кој ќе остане на својата функција до конгресот на партијата на средината од септември, во интервјуто за Бугарската национална телевизија. „Иднината на односите помеѓу двете партии треба да биде тема на сериозна дебата“, додаде тој.
Исто така, изворот кој треба сериозно да се земе во обѕир е ГЕРБ, новата централно-десничарска опозициона партија која тесно победи на изборите.
Костов е главен критичар на неофицијалниот лидер на ГЕРБ, градоначалникот на Софија Бојко Борисов -- најпопуларниот политичар во Бугарија, кој претходно беше главнен борец против криминалот во Министерството за внатрешни работи. Костов одбива да го признае него како еден вистински десно ориентиран политичар. 
Фактот дека ГЕРБ не успеа да ја изготви својата програма и платформа од нејзиното официјално формирање во декември исто така предизвика критики од политичарите од двете страни на политичкиот спектар, многумина опишувајќи ја како популистичка.
Како и да е, партијата на Борисов однесе изненадувачка победа, освојувајќи 21,7 отсто од гласовите и пет од 18-те пратенички места во ЕП распределени за Бугарија. Се очекува нејзините пратениците да пристапат во Европската Народна Партија (ЕПП-ЕД), најголемата и највлијателната политичка група во законодавното тело на ЕУ со 785 пратенички места, со што нејзиниот вкупен број на пратеници ќе достигне до 278. 
По гласањето Борисов, отворен критичар на владејачката коалиција во Бугарија, рече дека ќе изврши притисок за предвремени парламентарни избори кои би се одржале заедно со локалните избори на есен. Тој изрази подготвеност за идна соработка со УДС и ДСБ.
Одржани среде еден голем корупциски скандал во кој се вмешани главниот инспектор и министерот за енергија и економија, првите европарламентарни избори во Бугарија беа обележани од една екстремно мала излезеност на глсачите од 28,6 отсто. Само четири други партии покрај ГЕРБ успеаа да ги освојат потребните 5,6 отсто. 
БСП беше втора со освоени 21,4 отсто од гласовите и има право на пет пратенички места. ДПС, која ги претставува етничките Турци во Бугарија, беше трета со освоени 20,2 отсто од гласовите. Се очекува таа да испрати четири преставници во ЕП во Стразбур. НДСII, која беше втора на парламентарните избори пред две години, заврши петта со освоени 6,3 отсто од гласовите и има право на едно пратеничко место во ЕП. Ултранционалистичката партија Атака може да очекува три пратенички места по освојувањето на 14,2 отсто од гласовите.
Истакнатиот бугарски политички аналитичар Евгениј Даинов, според кого изборните резултати главно се во согласност со очекувањата на анкетарите, рече дека најголемо изненадување за него е фактот што социјалистите изгубија еден дел од нивното тврдо гласачко тело.
Тој, исто така, изгледаше скептичен дека обедувањето на УДС и ДСБ ќе има позитивен ефект освен ако сите оние кои се наоѓаат на изборните функции во двете партии, или ги претставуваат нив во телата на локалната власт, не поднесат оставки први. 
