04/07/2011
Игор Јовановиќ за Southeast European Times во Белград --04.07.11 
Додека белградските власти се обидуваат да ги претстават првите договори со Приштина како успех кој ќе помогне во подобрувањето на животите на косовските Срби, опозицијата ги опишува како штетни за националните интереси и прв чекор кон признавањето на Косово. 
По завршувањето на разговорите во Брисел, шефот на српската владина делегација, Борислав Стефановиќ, тврдеше дека дијалогот не значел „ниту експлицитно, ниту имплицитно признавање на независноста на Косово“. Коментирајќи во врска со изјавата на неговата приштинска колешка, Едита Тахири, дека резултатите од Брисел се „прв чекор кон признавањето на Косово од страна на Србија“, тој рече дека таквите тврдења не се точни. 
„Едита Тахири го кажа тоа заради внатрешни политички причини и поради големиот притисок од косовската опозиција“, им рече Стефановиќ на новинарите, додавајќи дека Србија ќе продолжи да им издава лични карти и регистарски таблички на граѓаните на Косово.
Според договорот, косовските граѓани ќе можат да влегуваат во Србија со косовски лични карти, но српската полиција ќе им издава посебен сертификат. Истото ќе се прави и за возачките дозволи, бидејќи Белград одбива да ги признае косовските документи. Возачите од Косово ќе мора да земаат привремени регистарски таблички од српската полиција кога ќе влегуваат во Србија, ако нивните возила имаат регистарски таблички со косовскиот грб.
Одлуките за спроведувањето на договорите, кои не беа потпишани, сега мора да бидат усвоени од владите во Белград и во Приштина. Нивното спроведување, кое може да почне на 1-ви ноември, ќе биде следено од група која ќе ја сочинуваат претставници на ЕУ, Србија и Косово.
Иако Стефановиќ се обиде да ги претстави договорите како начин да се подобрат животите на косовските Срби, опозицијата жестоко го обвини за повреда на државните интереси. „Договорот со претставниците на нелегалната држава Косово е спротивен на Уставот на Србија и Резолуцијата 1244 на Советот за безбедност на ОН, и претставува кршење на правните документи на кои е заснован суверенитетот на Србија“, рече за SETimes Слободан Самарџиќ, заменик-претседател на опозициската Демократска партија на Србија. 
Аналитичарите, исто така, различно реагираа на договорите. Професорот на Правниот факултет при Белградскиот универзитет, Предраг Симиќ, изјави за SETimes дека е добро да се прават договори, и дека ЕУ „сигурно ќе го одобри потегот на Белград и Приштина“. Запрашан дали договорите претставуваат индиректно признавање на Косово, Симиќ рече дека „Белград знае сосема добро кои се црвените линии во дијалогот со Приштина, како и дека српската влада нема да ги премине“. 
Сепак, директорот на проектот Косовски компромис, Александар Митиќ, изјави за SETimes дека ова беше чекор кон евентуалното признавање.
„Од апсењето на Ратко Младиќ, сведоци сме на зголемен притисок од страна на Вашингтон и Брисел за поконкретно условување на интеграцијата на Србија во ЕУ преку воспоставување добрососедски односи со Косово. Затоа, договорите се логичен чекор во процесот на движење полека кон признавањето на Косово“, рече Митиќ. 
Договорите беа, исто така, различно примени од страна на косовските Срби. Милан Ивановиќ, претставник на Србите од северно Косово, каде што косовските институции немаат власт, рече дека договорите се штетни за српското население и ја зацврстуваат државноста на Приштина. „Очигледно е дека Србија се откажува од Косово, а тоа значи да се даде Косово заради кандидатурата во Европската унија“, рече Ивановиќ за белградските медиуми.
Сепак, Рада Трајковиќ, која ги претставува Србите што живеат во албанските енклави, рече дека договорите ќе им помогнат на нејзините сонародници во Косово. „По договорите, Србија има поголем кредибилитет да се занимава со прашањето на Косово и унапредувањето на животните услови на локалните Срби, со поддршка од меѓународната заедница“, рече таа. 
