18/11/2010
Од Марина Стојановска за Southeast European Times во Скопје -- 18/11/10 
Загрижена поради зголемувањето на бројот на претежно ромските имигранти што бараат азил во ЕУ, Европската комисија (ЕК) одлучи да воведе механизам на набљудување за Србија, Македонија и Црна Гора. Досега се пожали Белгија -- каде што скоро 200 Роми од Македонија побараа азил минатиот месец -- како и Германија и Шведска.
„Механизмот за следење предвидува договори за консултации во итни ситуации, за да може ЕУ и нејзините земји-членки, во соработка со властите на земјите, да реагираат на најдобар можен начин на секакви специфични тешкотии што може да произлезат“, објасни Советот на ЕУ во изјава.
ЕК може да предложи суспендирање на безвизниот режим ако ситуацијата се влоши и редовно ќе поднесува извештаи до Советот на ЕУ и Европскиот парламент за ова прашање. 
Според аналитичарот Мерсел Биљаљи, Македонија не ги исполнува соодветно обврските што ги презеде кога ја доби визната либерализација пред 11 месеци. 
„И покрај сите предупредувања ... македонските институции не ги сфаќаат работите сериозно за да ги спречат ваквите појави. Тоа ги алармираше властите на ЕУ, кои го направија патниот режим кон членките на ЕУ поригорозен, и практично недолжните граѓани плаќаат за тоа“. 
Министерката за внатрешни работи, Гордана Јанкуловска, го отфрли обвинувањето. Таа вели дека нејзиното министерство водело јавна кампања уште од самиот почеток на визната либерализација, за да ги едуцира граѓаните за обврските и привилегиите.
„Министерството и другите институции веќе процесуираа неколку тужби против туристички агенции, кои манипулирале со граѓаните ветувајќи им азил во одредени држави“, рече Јанкуловска.
Белгискиот премиер Ив Летрем и државниот секретар за емиграции, Мелчор Вателе, ја посетија Македонија за да објаснат дека ниту една земја во ЕУ нема да даде економски азил, и сите што бараат азил ќе бидат вратени назад без паричен надоместок. 
Малкумина од 200-те баратели на азил во претежно ромската населба Шуто Оризари во Скопје сакаа да дадат изјава за SETimes. 
Еден жител кој даде изјава под услов на анонимност објасни дека првичните подготовки за патување се одвивале преку „агенција тука во оваа населба, а откако таа се затвори, каналот продолжи да функционира“.
Меѓу Ромите се раширила веста дека можат да добиваат паричен надоместок од ЕУ за времето што поминало во очекување на одлуката за нивните случаи на азил, рече тој.
Поранешниот министер за надворешни работи, Слободан Чашуле, изјави за SETimes дека проблемот не е во бројот на оние што бараат азил, бидејќи тој е многу мал, туку во одредени земји кои го злоупотребуваат.
„Има елементи на ксенофобија во некои европски држави и затоа не го прифаќам тврдењето дека Македонија не прави доволно за да го образова Ромите. Тие не се пожелни во Европа и не се прифатени таму -- само погледнете што се случи во Франција.“ 
Ова прашање се користи на домашен план од страна на локалните медиуми за да се изврши притисок врз владите, рече тој.
„Брисел само што одлучи да им даде визна либерализација на Албанија и Босна. Албанците се можеби најмиграторскиот народ во регионот, а сепак тие обезбедија безвизен режим без тоа да се спомене во [македонските] медиуми“, рече Чашуле.
