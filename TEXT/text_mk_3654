03/01/2007
(ФТ, АКИ - 02/01/07; АП - 01/01/07; Блиц, АП - 31/12/06; Б92 - 30/12/06; АКИ - 27/12/06; Балкан Инсајт, Транзишанс Онлајн - 21/12/06; Б92 - 16/12/06)
Еден ден откако нејзината земја го презеде ротирачкото претседателство со ЕУ, во вторникот (2-ри јануари) германскиот канцелар Ангела Меркел изрази надеж дека парламентарните избори во Србија, кои треба да се одржат овој месец, ќе ги зајакнат демократските сили во земјата.
„Наш прв интерес е изборите во Србија на 21-ви јануари да го зајакнат демократскиот камп“, рече таа во интервјуто за британскиот дневен весник „Фајненшал Тајмс“. „Србија е најважната земја во регионот. Без стабилна Србија нема да има мир таму“.
Најновите анкети покажуваат дека Демократската Партија (ДП) на претседателот Борис Тадиќ ќе заврши на второ место, зад ултра националистичката Српска Радикална Партија (СРС). Коалицијата на Демократската Партија на Србија (ДПС) на премиерот Воислав Коштуница се очекува да заврши на трето место.
И ДП и ДПС ја истакнаа интеграцијата во ЕУ како приоритет.
Но, три недели пред изборите, кои ќе ја одредат иднината на земјата во годините што доаѓаат, се чини дека лидерите на двете најголеми демократски партии имаат различни ставови околу составот на идната влада. 
„Мандатот го добива политичката партија која има најголем потенцијал да формира влада“, рече Тадиќ во интервјуто за белградскиот дневен весник Блиц, објавено на 31-ви декември. „Моја уставна обврска е прво да одржам консултации со лидерите на листите кои ќе влезат во парламентот. После тоа ќе оценам која политичка партија има најголем потенцијал за коалицирање“. 
Наведувајќи ги како пример резултатите на најновите анкети, Тадиќ рече дека очекува ДП да освои 30 отсто од гласовити, а коалицијата предводена од ДПС околу 18 отсто. Ако биде така, рече тој, мандатот за формирање на влада ќе го добие неговата партија, која сеуште ги нема откриено сите кандидати за функцијата премиер. Тадиќ рече дека неговото име не е на листата. 
Коштуница јасно ги изнесе своите планови за нов мандат како премиер, како и навести дека неговата партија единствено ќе влезе во владина коалиција доколку тој ја добие таа улога. Но, тој не ги изнесе ставовите на неговата партија за можните коалициони партнери. 
Тадиќ побара од Коштуница и ДПС да се изјаснат дека нема да влезат во влада со СРС, на чиј лидер, Воислав Шешељ, му се суди во Хашкиот трибунал. „Ако на ДПС и е сеедно дали ќе формира коалициона влада со радикалите или со ДП, тогаш ДПС не може да биде наш коалиционен партнер, ниту пак можеме заедно да изградиме една европска иднина за Србија“, рече претседателот.
Што се однесува до клучниот проблем со Косово, и двајцата Коштуница и Тадиќ рекоа дека се против независност на провинцијата. Во понеделникот, премиерот го посети етнички поделениот град Митровица и повторно вети дека спречи отцепување на Косово. 
„Косово е најскапоцениот дел од Србија“, АП ја цитира изјавата на Коштуница на собирот на кој присуствуваа неколку стотици Косовски Срби. „Да се зачува Косово [како дел од Србија] е неопходно за иднината на Србија“.
Извештајот на Меѓународната кризна група објавен минатиот месец ја опиша коалицијата од четири партии предводена од Либерал Демократската Партија (ЛДП), која не е претставена во парламентот, како единствената сила во Србија со „јасен проевропски став и реална политика на Косово“. Лидерот на ЛДП и поранешен вицепремиер Чедомир Јовановиќ ја поддржува независноста на Косово.
