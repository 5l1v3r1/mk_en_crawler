11/10/2007
Од Јоргос Анагностопулос за Southeast European Times во Атина - 11/10/07
Најголемата опозициска партија во Грција, ПАСОК, ги изгуби своите втори избори по ред на 16-ти септември, и нејзиниот водач, Јоргос Папандреу, сега се соочува со предизвикот да ја изгуби претседателската позиција. По изборите во партијата се формираа фракции и тензиите растат.
Дури и пред да бидат објавени целосните резултати, поранешниот министер за култура, Евангелос Венизелос, се замеша. Потоа му се придружи и уште еден кандидат, Костас Скандалидис. Нивните кандидатури, заедно со онаа на Папандреум беа потврдени на состанокот на партијата изминатиот викенд.
Изборите за претседател ќе се одржат на 11-ти ноември. Неодамнешната анкета на Метрон анализис покажа дека Папандреу е во водство од 13 поени помеѓу членовите на партијата, иако парадоксално, Венизелос има поголема веројатност да победи на следните општи избори.
Обраќајќи се пред ПАСОК изминатиот викенд, Папандреу за проблемите на партијата го обвини отклонувањето од нејзините суштински вредности. „[ПАСОК] беше заробен во функциите на државната машина. Ние ја загубивме нашата душа и идентитет, станавме организатори на власта“, рече тој. Новиот ПАСОК треба да биде „популистички, радикален и патриотски“, додаде тој.
Популистичката политика беше карактеристична за неговиот татко, покојниот Андреас Папандреу. Но, почнувајќи од 1990-тите партијата зазеде попрагматичен пристап под раководство на Костас Симитис.
Во неговиот говор пред партиските членови, Венизелос ги им контрираше на коментарите на помладиот Папапдреу. „Она што се случи со ПАСОК од вечерта на изборите не е работа на минатото, туку на иднината“, рече тој. ПАСОК треба да биде „радикален, но исто така и сеопфатен“, додаде тој. 
Ако Папандреу го изгуби своето раководно место, тоа ќе претставува голем прекин во политиката на династии во Грција. Во текот на изминатиот половина век, два клана -- Папандреу во левицата и Караманлис во десницата -- доминираа. 
Андреас Папандреу, основа на ПАСОК, беше трипати премиер од 1981 до неговата смрт во 1996 година. Неговиот татко, Јоргос Папандреу (постариот), беше исто така премиер и голема сила во грчката политика во текот на педесеттите и шеесеттите. 
Актуелниот премиер Костас Караманлис е внук на основачот на Нова демократија и четирикратен премиер Константинос Караманлис. Тој го водеше враќањето на Грција кон демократијата, по воената хунта од 1967 до 1974 година, и му се припишува брзиот економски раст и членството на Грција во ЕУ.
Друго име во политиката што се повторува -- исто така во десницата -- е Мицотакис. Константинос Мицотакис беше премиер помеѓу 1990 и 1993 година и има две деца вклучени во политиката. 
Неговиот син, Киријакос Мицотакис е потенцијален член на парламентот, додека неговата ќерка, Дора Бакојани, е министерка за надворешни работи. Не е занемарувачки бројот на Грците што очекуваат Бакојани да биде првата жена премиер. 
Сепак, минатите избори покажаа оти сé повеќе гласачи гравитираат од големите партии кон помалите. Ова би можело да биде знак дека Грците се заморени од своите политички династии и бараат нов вид политика во иднина -- или барем некои нови имиња.
