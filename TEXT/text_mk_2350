02/02/2005
Од Јона Репишти за Southeast European Times во Тирана – 02/02/05
Тимот за помош во врска со катастрофата од „цунами“, организиран од страна на албанската фондација „Мјафт“ помага во обезбедувањето на краткорочни операции за заздравување, како и операции за спречување со цел да се одбегнат сé поголемите опасности за преживеаните од катастрофата во Јужна Азија, вклучувајќи го и ризикот од колера, стомачен тифус и други епидемии. Тимот се наоѓа во Банда Ачех - епицентарот на катастрофата во која стотици илјадници лица загинаа, а голем број други останаа без дом. 
„Оваа провинција е целосно уништена, каде што потсетникот за неверојатната загуба на животот е постојано видлив. Импровизираните шипки на кои е обесена избледена облека, стојат како потресни страшила и ги обележуваат местата кои имаа голем број жртви насред напорите за помош и медицинските кампови“, вели Леарт Кола, еден од првите Албанци кој волонтираше во Банда Ачех. 
Преку иницијативата, албанските лекари работат во локалниот лекарски камп кој го подготви Светската здравствена организација во координација со индонезиската Влада. Медицинската помош е внимателно насочена кон оние на кои највеќе им треба. И покрај тоа што се од мал обем, официјалните претставници велат дека напорите на доброволците претставуваат начин да се покаже солидарноста на Албанија со меѓународната заедница и истата му покажува на светот различна слика на земјата која се бори да се ослободи од репутацијата на извозник на организиран криминал. 
Навистина е „неверојатен и многу симболичен чин што дури и Албанија скромно учествува во оваа меѓународно катастрофална криза“ изјави претставникот на тимот Бесјан Пеша за весникот Шекули. „Тоа е Албанија на која сите се надеваме.“ 
„Мјафт (Доста!)“, организаторот на иницијативата, претставува граѓанско движење кое бара зголемување на јавната свест за социјалните проблеми во Албанија, вклучувајќи го и организираниот криминал и шверцот, потпросечните здравствени услуги, проблемот со крвната одмазда и политичката корупција. Веднаш по ударот на „цунами“ групата вети дека ќе работи на силниот национален одговор на катастофата. 
Оттогаш, другите граѓански организации, бизнис и верски заедници низ цела Албанија пристапија со свое учество, нудејќи великодушна финансиска помош за да се овозможи распоредувањето на тимот за помош. 
„Бевме преплавени од хуманитарна помош - од претседателот до еден просечен наставник ... Уште еднаш албанското општество покажа дека го одржува водството во организацијата, хуманоста и професионализмот“, рече извршниот директор на „Мјафт“ Ерион Велиај. 
Албанија има резултати за пофалба во однос на хуманитарната помош, почнувајќи од 1999 година, кога земјата ги отвори своите граници. Нејзиниот одговор на бегалската криза за време на конфликтот во Косово беше нашироко поздравен. Тимот за помош во катастрофата од „цунами“ претставува уште еден важен чекор кон напорите на земјата за станување на интегриран дел во меѓународните структури. Тоа ја покажува подготвеноста на Албанија и способноста за извоз на организирана помош и сочувство, канализирајќи ја добрата волја на обичниот граѓанин за важни причини. 
Авторката на натписот, Јона Репишти, е директорка на фондацијата „Мјафт“ во Тирана. 
