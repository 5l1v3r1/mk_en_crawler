18/10/2004
(Кипарска медиумска мрежа, Ксинхуа - 18/10/04; Кипарска новинска агенција - 17/10/04; УНФИЦИП, АФП, Агенција Анадолу, Cyprus Mail - 16/10/04)
Одговарајќи на обвинувањата на претседателот на кипарските Грци Тасос Пападопулос, мировните сили на ОН во Кипар (УНФИЦИП) во неделата (16-ти октомври) ја истакнаа својата долготрајна посветеност на напорите за помирување на поделениот остров. 
По враќањето од посетата на Естонија во четвртокот Пападопулос изјави дека ОН доделиле средства за гласањето за поддршка на референдумот на 24-ти април, во врска со планот за повторно обединување на островот, спонзориран од страна на генералниот секретар Кофи Анан. Тој, исто така, го спомена и писмото што го добил од специјалниот дипломатски претставник на ОН за Кипар, Алваро де Сото, во кое, наводно, се потврдува дека биле доделени средства пред гласањето.
„Во писмото што ми го испрати, Де Сото потврдува дека се доделени средства за Кипар пред референдумот, поради тоа што ОН и другите сметаа дека тој претставува напор на две страни кој треба финансиски да се засили“, АФП ја цитира изјавата на водачот на кипарските Грци во четвртокот. 
Спротивставувајќи се на планот на Анан за ставање крај на 30-годишната поделеност на Кипар, Пападопулос водеше кампања за гласање „против“ на референдумот. 
На крајот 76 отсто од кипарските Грци го отфрлија планот на Анан, додека 65 отсто од кипарските Турци го одобрија. Како резултат на тоа, само меѓународно признаениот дел на островот, со кој управуваат кипарските Грци, влезе во ЕУ на 1-ви мај. 
Во врска со писмото на Де Сото, УНФИЦИП во саботата соопшти дека обелоденувањето на кореспонденцијата што се разменува во рамките на помошта на Анан би било спротивно на практиката на ОН. Истакнувајќи дека ОН „немаат што да кријат“, портпаролот на УНФИЦИП, Брајан Кели, ги наведе трите поенти на писмото на Сото. 
„Агенциите на ОН со децентии се вклучени во напорите за промовирање на помирувањето на две страни и помош во подготовките на средината за нормализација на ситуацијата во Кипар“, објави УНФИЦИП, истакнувајќи дека сите напори за овие цели ќе добијат континуирана поддршка. 
УНФИЦИП и другите агенции на ОН секогаш ги олеснувале договорите и состаноците на две страни по барање, без оглед на тоа дали оние што ги побарале се од организации или луѓе што го поддржуваат или се спротивставуваат на планот, се додава во изјавата. 
„Мисијата за помош им ги даде расположивите информации на организациите на цивилното општество во врска со планот на генералниот секретар. Тие информации со задоволство им беа давани на располагање на личности или организации, без оглед на тоа каков е нивниот став за прашањата“, вели УНФИЦИП. „Би било неодговорно од неа да не го прави тоа.“
Во меѓувреме, ова прашање, наводно, предизвика расправии во Кипар помеѓу поддржувачите и опонентите на планот на ОН. 
Водачот на Демократскиот собир, Никос Анастасиадес, изјави дека обвинувањата на Пападопулос ја понижиле политичката дебата и побара од грчкиот претседател да престане да „го провицира феноменот на поделбата“. 
„Ние мораме да ги оставиме ,да’ и ,не’ зад себе за да можеме да одиме напред“, рече Анастасиадес.
Други повикаа на истрага во врска со средствата што биле искористени во кампањите ,за’ и ,против’ пред референдумот, како и на изворите и корисниците на финансиските средства. 
