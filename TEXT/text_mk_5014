18/02/2010
Од Блерта Фониќи Кабаши за Southeast European Times во Приштина – 18/02/10
Низ цело Косово во средата (17-ти февруари) народот ја прославуваше втората годишнина од независноста од Србија, со паради и говори. Главниот град, Приштина, беше исполнет со толпи народ кои го вееја сино-жолтото национално знаме. Исто така, имаше и спортски настани и вечерен концерт на централниот плоштад Мајка Тереза. 
„Косово е наша држава и ние треба да работиме за нејзината стабилност и благосостојба“, рече Маџун Келменди, жител на Приштина кој се приклучи на прославите. Келменди за Southeast European Times изјави дека да се биде граѓанин на Косово значи да се работи за да се направи државата подобра. 
„Косово постигна голем напредок“, рече Келменди. „Но, се разбира, ние не можеме да запреме.“ 
Сопругата на Келменди, Магбуле, е оптимист. Држејќи ги знамињата на Косово и Албанија, таа рече: „Многу сум среќна денес ... Сигурна сум дека на нашите следни родендени ќе имаме поголем напредок“. 
„Јас сум граѓанин на Косово, но мојата нација е албанската“, рече Магбуле, објаснувајќи дека мнозинството косовски граѓани се, како и неа, Албанци. 
Сепак, 24 месеци по прогласувањето на независноста од Србија, косовскиот национален идентитет и понатаму останува чувствително прашање. 
„Мислам дека треба да имаме сопствен [единствен] идентитет“, рече Јашар Морина, учител кој живее во Приштина. „Ако учестуваме во иднина, на Олимпијадата или [меѓународните] фудбалски натпревари, треба да го носиме нашето сино знаме.“ 
Што се однесува до косовската економија две години по независноста, многумина се разочарани. „За мене ситуацијата е иста како и пред војната“, рече пензионерот Рушит Келеменди. „Немам пари и животот е толку тежок. Но, се надевам дека, можеби, еден ден ќе биде подобро.“ 
Србите во Косово ги гледаат работите поинаку. Драгана Тодоровиќ сака Косово да се врати под српска контрола. „Живеевме многу добро пред војната и, се разбира, Албанците имаа повеќе од сега“, рече таа.
Но, Мира Лепиќ, исто така Србинка, рече дека е време да се прифати сегашната ситуација и да се постигне целосна интеграција. Ние сме граѓани на Косово и треба да работиме за својата благосостојба“, рече таа. 
Во говорот по повод одбележувањето на годишнината, премиерот Хашим Тачи рече дека секој граѓанин и семејство во Косово треба да прославуваат со голема гордост, истакнувајќи ги „вредностите и почитувањето на минатото, посветеноста на денешната работа, и визијата за иднината“. 
Претседателот на парламентот, Јакуп Красниќи, рече дека Косово прави големи чекори во зајакнувањето на судскиот систем и еднаквоста на сите граѓани, истовремено работејќи за подобрување на економијата и подобри меѓународни односи. 
Државите од целиот свет му ја честитаа годишнината на Косово, вклучително и САД. 
„Ова е прилика да се прослави развојот на Косово како отворена, унитарна и плуралистичка република и неговата посветеност на исполнувањето на ветувањето за демократија за сите нејзини граѓани“, рече државниот секретар Хилари Родам Клинтон.
