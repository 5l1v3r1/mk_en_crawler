02/06/2006
ПРИШТИНА, Косово, Србија и Црна Гора -- Шефот на УНМИК, Сорен Јесен-Петерсен, во четвртокот (1-ви јуни) рече дека администрацијата на ОН се подготвува да замине за Косово, откако ќе биде одреден конечниот статус на покраината. Тој го изјави ова по состанокот со премиерот Агим Чеку во Приштина. Според Јесен-Петерсен заминувањето би било логично откако ќе биде потврден статусот на Косово преку нова резолуција на ОН, со што актуелната резолуција 1244, со која беше воспоставена управата на УНМИК во 1999 година, ќе стане ирелевантна. 
Исто така во четвртокот, Јесен-Петерсен го поздрави објавувањето од страна на косовската влада на обновената политика и процедури за враќање, кои имаат за цел да го поттикнат враќањето на раселените лица, особено Србите. Документот беше усвоен по осуммесечни консултации со меѓународни експерти, мониторинг групи и граѓански здруженија. 
Во другите вести, српскиот претседател Борис Тадиќ разговараше по телефон со Јесен-Петерсен доцна во четвртокот, во врска со убиството на еден локален Србин, кој беше застрелан во средата вечер во напад на патот во близина на Звечан, во северно Косово. Белградските власти велат дека нападот е уште еден пример за етничко насилство врз Србите во покраината. (Танјуг, РТС - 02/06/06; Косова лајв, Б92, Танјуг, веб-страница на УНМИК - 01/06/06)
