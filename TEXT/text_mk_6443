16/07/2011
Ана Вуд за Southeast European Times во Истанбул – 16.07.11
Во текот на изминатата деценија, додека важноста на Турција на светската сцена растеше, нејзината улога во светските сојузи драстично се промени. Неодамна реизбраната администрација на АКП создаде нов простор за земјата да ги изрази своите сопствени ставови околу меѓународните прашања, дури и кога тие ставови се во судир со оние на нејзините сојузници. 
Јавното мислење го следи овој пример, при што анкетите на јавното мислење регистрираа зголемен скептицизам во врска со НАТО и со ЕУ. 
Извештај составен од истражувачи во истанбулскиот Универзитет Бахчешехир претходно оваа година покажа дека само 41 отсто од испитаниците го сметаат членството во НАТО за суштинско за националната безбедност. За разлика од тоа, 67 отсто го имаа тој став во 2004 година. 
„Може да се забележи дека споредено со луѓето од другите држави, Турците се најскептични за неопходноста на НАТО“, рекоа истражувачите. 
Студијата во 2010 година, спроведена од Трансатлантик трендс откри слични заклучоци: „Во споредба со минатата година Турците беа помалку убедени дека НАТО е од суштинска важност, помалку заинтересирани за пристапување во ЕУ и имаше помала веројатност да кажат дека нивната земја ги дели вредностите со Западот“.
Мустафа Кемал, таксист во Истанбул чии родители му го дале името по основачот на Турција, има став што го дели значителен дел од турската јавност. „Тие не експлоатираат“, рече тој. „Турција е силна земја, но е управувана од другите земји.“ 
Креаторите на политиката и војската на земјата имаат, пак, поразличен став. Тие и понатаму го сметаат НАТО и односите со ЕУ за суштински за интересите на земјата. 
„Да се биде сам не е опција“, предупредува експертот за американско-турски односи, Мустафа Ајдин. Зголемената светска важност на Турција, рече тој, значи дека земјата мора да игра според правилата и да ги прифаќа товарите.
Во исто време, додаде тој, време е сите страни да ги приспособат своите перцепции и очекувања. „САД мора да направи простор за растечката сила на Турција и не треба да се смета за предизвик“, рече Ајдин на конференцијата за Турција на Здружениот блискоисточен институт во Вашингтон.
За многу Турци, ставовите за Алијансата и САД се испреплетени, според професорот на СОАС во пензија Вилијам Хале.
„Ставовите кон НАТО се најверојатно претежно одредени од турските ставови кон Соединетите Држави, кои беа на дното од инвазијата на Ирак“, рече тој за SETimes. 
Генерално, велат аналитичарите, турските креатори на политиката се соочуваат со предизвик да ја убедат јавноста -- од кои многумина растеле откако Студената војна заврши -- за важноста на Алијансата за Турција.
„Во светот со два пола, членството во НАТО беше симбол за припадноста на атлантската страна“, рече професорот Башак Зајнеп Алпан од Блискоисточниот технички универзитет во Анкара. „По Студената војна, во мултиполарниот свет, стана важен само за одредени и специфични теми, и тоа се разбира се одрази на перцепцијата на јавноста.“
Да се убеди Кемал, возач во Истанбул, нема да биде лесно. „Денешните спогодби беа потпишани пред четириесет години. Тие не се соодветни за сегашната генерација“, рече тој за SETimes. 
