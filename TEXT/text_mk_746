20/10/2006
За време на посетата на шефот на УНМИК, Јоаким Рикер, на Tиранa во средата (17-ти октомври) беа потпишани два договори за соработка. Едниот предвидува взаемна помош во снабдувањето со струја ако Албанија или Косово се соочи со енергетска криза, додека другиот предвидува изградба на нов далновод помеѓу Албанија и Косово. 
*** 
Европската комисија (ЕК) ја изведе Грција пред Европскиот суд на правдата, барајќи санкции поради тоа што земјата не поврати 161 милион евра државна помош кои му беа нелегално доделени на грчкиот национален авиопревозник „Олимпик ерлајнс“ -- претходно „Олимпик ервејс“ -- помеѓу 1998 и 2002 година. ЕК бара парична казна од 5,3 милиони евра, плус дополнителни 10.000 евра за секој ден од мај 2005 година, кога судот ја изрече пресудата за враќање на нелегалните субвенции. Казната би можела и понатаму да се зголемува ако биде утврдено дека Атина не направила никакви напори за враќањето. 
*** 
Привредна банка Загреб, која е во сопственост на италијанската Групо банка интеса, купи 67 отсто од акциите во ЛТ Господарска банка од Босна и Херцеговина (БиХ). Претходно оваа година Банка интеса купи уште една босанска банка, УПИ банка. 
*** 
Горење, водечкиот европски производител на апарати за домаќинство, отвори фабрика во Србијa, за производство на фрижидери и замрзнувачи. Вредноста на оваа гринфилд инвестиција се проценува на 20 милиони евра. Во фабриката Горење се вработени 330 луѓе и нејзиното производство се очекува да достигне 50.000 единици оваа година.
*** 
Одборот на Светската банка ја одобри субвенцијата од 8,5 милиони американски долари за Косовo за проект кој треба да привлече инвестиции за развојот на рудниците за лигнит и изградба на дополнителен капацитет за генерирање термална енергија. Средствата ќе бидат наменети за зајакнување на владината политика и правната и регулаторна рамка во енергетскиот сектор. 
*** 
Претпријатието Шведмилк Македонија во шведска сопственост, објави дека ќе инвестира 15 милиони евра во изградбата на новата млекарница во близина на Скопје. Градежните работи ќе започнат наскоро и ќе бидат завршени на пролет 2007 година. Идната фабрика ќе има капацитет за преработка на околу 250 тони млечни производи и нејзините производи ќе бидат наменети за македонскиот, косовскиот и албанскиот пазар. Во првата фаза се очекуваат 100 нови работни места. 
*** 
„Ситигруп корп.“ во средата (17-ти октомври) потпиша договор за купување на 20 отсто од акциите на третата по големина банка во Tурција, Aкбанк. Цената на договорот е 3,1 милијарда американски долари. Локалната Сабанчи груп ќе продолжи да ја контролира турската банка како мнозински акционер. Финализацијата на договорот се очекува за 2-3 месеци, во зависност од одобрението на акционерите и турските правни власти.
(Разни извори – 13/10/06-20/10/06) 
