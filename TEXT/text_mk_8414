17/12/2011
Дражен Ремиковиќ за Southeast European Times во Загреб -- 17.12.11
Новата влада на Хрватска мора да спроведе непопуларни мерки на штедење за да го запре влијанието на новиот бран економска криза, кој може да ја потоне економијата. 
„Не чека голема работа. Првата важна порака е дека мораме да испратиме до јавноста буџетската проекција ... Мораме да ги ставиме под контрола нашите јавни трошоци“, рече Милановиќ.
Земјата се соочува со дефицит од скоро 3 милијарди евра, и има долг од 47 милијарди евра.
Гувернерот на хрватската Централна банка, Жељко Рохатински, рече дека Хрватска се соочува со „многу, многу тешка година пред себе“ и специфицираше дека мора да се скратат 1,2 милијарди евра. 
Аналитичарите велат дека владата мора да го продолжи трендот на кратење на расходите во следните години, но и да обезбеди економскиот раст -- ако Хрватска сака да го избегне грчкото сценарио. 
Но, претседателот на хрватскиот Сојуз на синдикати, Младен Новосел, изјави за SETimes дека властите веќе објавуваат слаби економски прогнози за следната година, поради што многу работници очекуваат мрачна иднина.
„Едно американско претпријатие кое ја поседува фабриката на железо Железара во Сисак отпушти повеќе од 900 работници во четвртокот. Сега е редот на владата да преземе чекор и да ја купи фабриката и повторно да ги вработи работниците или да му помогне на стратешкиот партнер“, рече Новосел. 
Синдикатите објавија дека се решени да се борат против кратењата на платите. Моментно, 200 работници во фабриката Јадран Камен во Сплит, штрајкуваат. Работниците во фабриката за алкохолни пијалаци ДалмацијаВино најавија нов штрајк за следната недела. 
„Од самиот почеток, кризата највеќе влијае на приватниот сектор, бидејќи илјадници работници остануваат без работа. Државниот апарат и администрација е огромен, и мора, исто така, да направат вакви кратења“, рече Новосел.
Митровиќ навести дека најлошиот удар ќе биде во јавниот сектор, кој се состои од 65.000 работници, од кои околу 30 отсто се вишок. Металната и прехранбената индустрија се очекува, исто така, да бидат тешко погодени. 
Поранешниот вработен во Железара, Антонио Лазовиќ (55), изјави за SETimes дека неодамна ја изгубил работата.
„По 35 години, наместо менаџментот и колегите да се погрижат за тоа да добијам пензија како човек, бев отпуштен и исфрлен од фабриката како куче ... сега морам да одам кај роднините и пријателите и да им барам милостина, за да можам да му дадам на моето дете да јаде“, рече Лазовиќ.
Аналитичарот Дамир Новотни изјави за SETimes дека иако јавните расходи мора итно да се намалат, а секое јавно работно место да се преиспита, опасниот дел е дека нема да има економско заздравување следната година. 
„Новата влада мора да направи основен план за економски раст, но јас истакнувам дека овој процес не може да се спроведе за една година“, рече Новотни. Економистката Гордана Љесар, која работи во приватно сметководствено претпријатие во Загреб, изјави за SETimes дека бизнис сопствениците внимателно ги слушаат изјавите на официјалните претставници, кои се однесуваат на заштедите и ги злоупотребуваат. 
„Работодавачот ми ја намали мојата плата минатата година за десет отсто, поради антикризните мерки, [парите] што ги зеде. Работниците очекуваат кратења на платите за уште 10 отсто“, рече таа.
Владата навести воведување специјален данок на финансиските трансакции и финансиската индустрија, и евентуално преиспитување на пензиите на ветераните.
