25/01/2008
Од Наташа Радиќ за Southeast European Times во Загреб -- 25/01/08
Хрватскиот премиер Иво Санадер во средата (23-ти јануари) му рече на комесарот за проширување на ЕУ, Оли Рен, дека неговата земја нема да ја повлече рибарската зона спроведена на почетокот од годинава. Жестокото противење на заштитената еколошка рибарска зона (ЗЕРП) во Јадранското Море од страна на ЕУ и некои од нејзините земји-членки, би можело да предизвика големи проблеми во кандидатурата на Хрватска за членство.
Санадер рече дека сé е можно, дури и најлошите сценарија, како што е блокирањето на преговорите. Иако премиерот се надева дека тоа нема да се случи, тој одлучи да ја задржи зоната. Хрватска понуди да одржи разговори со Италија и Словенија -- земјите што највеќе беа погодени и против ЗЕРП -- со цел да го олесни изнаоѓањето на решение, но не доби одговор. 
ЕУ ја предупреди Хрватска во неколку прилики да се откаже од зоната и постојано вели дека последиците би можеле да се тешки.
Едностраната одлука на хрватските власти предизвика реакции и во Словенија и Италија. Со оглед на тоа што Словенија моментно претседава со ЕУ, дипломатите во Љубљана го ставија спорот високо на листата на приоритети. 
„Ако Хрватска сака да го забрза процесот на преговори, таа јасно знае како може да го стори тоа“, рекоа дипломатите во Брисел. Сепак, ЗЕРП не е единствениот проблем со кој се соочува Хрватска во поглед на својата кандидатура за пристап. Судските реформи и напорите за борба против корупцијата се спроведуваат многу бавно, без видливи резултати.
Ако Хрватска сака да влезе во ЕУ до 2009 година, преговорите мора да бидат завршени до крајот на оваа година. Но, Санадер рече дека не е задоволен од развојот на односите со Унијата и сака ова да се промени. Тој вети дека државната администрација ќе стори сé што може за да ги исполни сите услови, но исто така потврди дека нема да има промени во врска со рибарската зона.
Известувачот на Европскиот парламент (ЕП) за Хрватска, Ханес Свобода, во средата ја повика земјата да го реши спорот околу ЗЕРП и да ги забрза судските реформи. Свобода ќе го претстави извештајот за напредокот на земјата следната недела и повторно ќе побара од членките на ЕУ да го одобрат пристапот на Хрватска во ЕУ. 
Тој, наводно, ќе препорача Хрватска да се откаже од заштитената зона, но ќе ја охрабри Словенија да биде поактивна во решавањето на спорот околу границата со Хрватска. Дел од спротивставувањето на Словенија на зоната произлегува од долготрајното несогласување околу морската граница помеѓу Хрватска и Словенија.
Сепак, ако Хрватска одбие да попушти за рибарската зона и не ги спроведе навреме неопходните реформи, земјата може да загуби шест до девет месеци поради процесот на ратификување кај земјите-членки не може да започне без одобрение на ЕП, објаснува Свобода.
