06/04/2011
Од Игор Јовановиќ за Southeast European Times во Белград – 06/04/11
Неодамнешната одлука на српскиот парламент ќе им овозможи на војниците и полицајците да учествуваат во мировните мисии организирани од ЕУ. Досега тие учествуваа само во операции предводени од ОН.
Способноста за приклучување на операциите предводени од ОН, ЕУ и меѓународните безбедносни сили е „важен елемент од српската политика, кој придонесува за тоа Србија да биде третирана, во односите со ЕУ и земјите-членки на Партнерството за мир, како еднаков партнер во зачувувањето на светскиот мир и стабилност“, рече министерот за одбрана Драган Шутановац.
Шутановац, исто така, рече дека Србија наскоро ќе потпише договор со ЕУ за да стане дел од мировните мисии. 
Сепак, не го поздравуваат сите овој чекор. Опозициските партии велат дека истиот претставува кршење на декларираната политика на земјата на воена неутралност. 
Србија треба да се вклучува само во операциите на ОН, инсистираат Демократската партија на Србија и Српската радикална партија. 
Според нив, со учеството во мисиите на ЕУ Србија, всушност „тајно“ ќе учествува во активностите на НАТО и може дури и да се најде себеси како дел од ЕУЛЕКС. 
Но, Шутановац ги отфрли овие тврдења, истакнувајќи дека Србија ќе може да избира во кои операции ќе биде вклучена. 
Безбедноста во денешниот свет не може да се постигне само преку заштита на границите на сопствената држава, рече државната секретарка на Министерството за одбрана, Тања Мишчевиќ. 
„Кога станува збор за новите предизвици на глобалната безбедност, како што се организираниот криминал, климатските промени или еколошките катастрофи, премногу е доцна тие да се решаваат кога ќе дојдат до вашиот регион или територија. Токму таму лежи важноста на учеството во ЕУ“, додаде Мишчевиќ. 
Белградските аналитичари сметаат дека учеството на Србија во мировните мисии е корисно за нејзината репутација.
„Припритетот на надворешната политика на Србија е членството во ЕУ. Ние не можеме да й се приклучиме на ЕУ со следење на нашите сопствени правила, и токму затоа мораме да придонесеме за колективната безбедност“, рече воениот аналитичар, Александар Радиќ, за SETimes. 
Бенефициите во поглед на надворешната политика вредат за парите што Србија мора да ги потроши на учеството во мировните мисии, рече тој.
Војкан Костиќ, новинар-специјалист за извештаи во врска со српските вооружени сили, се согласи дека постојат бројни предности. 
„Со учеството на вакви мисии, Србија ќе докаже дека по годините судири на Балканот, таа повеќе не е земја на која й треба помош за зачувувањето на мирот, туку земја способна да придонесе за воспоставувањето на светскиот мир“, рече Костиќ за SETimes. 
Учеството, рече тој, носи ризик да бидат убиени српски војници. „Сепак, тоа е ризик кој е тесно поврзан со професијата војник и кој ќе биде намален на минимум ако Србија ја задржи решеноста да не биде дел од мисиите за наметнување мир, туку само за мировните мисии“, рече тој.
Српските војници и полицајци ќе учествуваат во операциите на ЕУ во Уганда и Сомалија оваа година, и ќе учествуваат во мисиите на ОН во Конго, Либерија, Хаити, Брегот на слоновата коска, Либан, Кипар и на Блискиот Исток. 
Мировните мисии во светот ќе вклучуваат до 265 војници и 11 полицајци. Учеството е строго доброволно и можат да се пријават само професионални војници.
