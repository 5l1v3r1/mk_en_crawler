03/07/2007
Од Наташа Радиќ за Southeast European Times во Загреб – 03/07/07
По двонеделната несигурност, Ферал трибјун, политички и сатиричен хрватски неделник, се врати во бизнис. Весникот, кој добиваше пофалби за својата јавна улога и истражното новинарство, не беше објавен од средината на јуни поради неподмирениот долг. 
Хрватското претпријатие „Еуропа прес холдинг“ (ЕПХ) се вмеша за да му помогне на Ферал трибјун да го исчисти долгот. ЕПХ е сега новиот сопственик на сатиричниот весник, но претпријатието -- кое поседува повеќе од 20 публикации -- вети дека нема да се меша во уредничката политика на весникот.
Поради лошата продажба минатите години, Ферал трибјун има ДДВ долг од 136.000 евра. Неспособноста на весникот да биде конкурентен на новиот комерцијален пазар резултираше со нов долг -- и одлука на Министерството за финансии минатиот месец за замрзнување на банкарската сметка на весникот. 
Ферал трибјун никогаш не бил типичен весник. Во текот на 1990-тите, тој беше единствениот независен весник што ја критикуваше националистичката влада и тогашниот претседател Фрањо Туѓман. Весникот отсекогаш имал провокативни, цинични насловни страници со карикатури и е познат по својата смисла за хумор. Онолку колку што биле отровни неговите насловни страници, толку бил жесток и одговорот на официјалните претставници во изминатата деценија. Уредниците биле прогласувани за предавници и странски шпиони, и биле сослушувани. Сите обвиненија на крајот паднаа. 
Во 1990-тите хрватската јавност го сметаше Ферал трибјун за водич за демократијата и слободата на говорот. Кога медиумскиот плурализам во Хрватска беше во зародиш, Ферал трибјун објавуваше натписи за корупциски скандали и воени злосторства, почитувајќи ги основните правила на истражното новинарство. По демократските промени на почетокот од 2000 година, Ферал трибјун го задржа циничниот и критичниот пристап. Ова претвори некои поранешни политички пријатели на весникот во непријатели. 
Весникот почна како сатиричен додаток на регионалниот весник Слободна Далмациja. Кога Слободна Далмација се приватизираше новинарите и уредниците на Ферал трибјун одлучија да си одат по свој пат. 
Тие успеаја да ја задржат својата независност и новинарското достоинство, но долговите кон владата не можеа да се игнорираат. Главниот уредник Виктор Иванчиќ рече дека весникот не можел да привлече претпријатија за рекламен простор бидејќи тие беа лути поради истражните извештаи за нив што беа објавени во весникот. 
Истовремено, стапката на ДДВ од 22 отсто за сите услуги во Хрватска е премногу висока за малите медиумски агенции. Предложена е пониска стапка за издавачите, макар што владата сé уште не донела одлука. 
