10/12/2012
Мики Трајковски за Southeast European Times во Скопје -- 10.12.12
Скопје доби писмо од бугарската влада, во кое се вели дека Македонија треба да исполни три услови за своја успешна евроатланска интеграција. Писмото, добиено на 29-ти ноември, доаѓа само две недели пред самитот на ЕУ во Брисел, кога ќе се одлучува дали Македонија ќе добие датум за почеток на преговорите за пристапување.
Николај Младенов, бугарски министер за надворешни работи, најпрво побара договор за добрососедски односи и соработка меѓу двете држави, врз основа на постојната декларација за добрососедски односи од 1999 година.
„Вториот услов е изградбата на неопходната инфраструктура [Коридорот 8, кој ја поврзува Бугарија со Албанија], со цел зајакнување на соработката и формирање заеднички работни групи за подобрување на односите во главните области каде што има потреба за тоа. Трето, Софија предлага формирање совет на високо ниво кој ќе одржува годишни меѓувладини состаноци“, се вели во писмото. 
Младенов рече дека Бугарија отсекогаш ги поддржувала напорите на Македонија за пристапување во ЕУ, но дека билатералните односи во изминативе неколку години не се на соодветно ниво за двете земји.
Писмото од Бугарија доаѓа како одговор на претходно писмо што македонската влада го испрати до Софија, во кое се предлага взаемно почитување на меѓусебните чувствителни прашања, историските прашања да им се остават на историчарите, а двете земји да си помагаат кога за тоа ќе се јави потреба.
Никола Поповски, македонски министер за надворешни работи, рече дека нема ништо штетно во писмото на Младенов.
„Пораката испратена од Софија ги пресретнува оние иницијативи што се претходно поднесени ... справување со прашањата од минатото. Всушност, Бугарија ја поддржува Македонија во сите главни области“, потврди Поповски. 
Но, некои политичари во Македонија, не се согласуваат. Ристо Никовски, поранешен македонски амбасадор, рече дека писмото претставува непотребен притисок од Бугарија.
„Тие мислат дека сега е време да нè притиснат, за да можат да остварат одредена непринципиелна корист и тие ќе дадат сè од себе да го постигнат тоа, но нема да успеат“, рече Никовски. 
Писмото на Младенов уследи по коментарот на бугарскиот претседател Росен Плевнелиев на крајот од октомври, во кој тој ја критикуваше македонската влада дека „систематски наметнува идеологија на омраза кон Бугарија“. 
Потврдувајќи ја поддршката на Софија за кандидатурата на Македонија за членство во ЕУ, тој истовремено го повика Скопје да стави крај на „антибугарската кампања и манипулација на историските факти“ и да се фокусира на потребните реформи.
Според Соломон Паси, претседател и основач на Атлантскиот клуб Бугарија и поранешен министер за надворешни работи, прашањето можеше да се реши поинаку. 
„Можам само да искажам жалење што наместо доверливи разговори во четири очи меѓу двајцата премиери, ние гледаме објавени писма меѓу нив“, рече тој за SETimes. „Се надевав дека членството на Бугарија во НАТО и во ЕУ ќе биде искористено за надградување на односите со нашите соседи, но она што го гледаме е токму спротивното. Сепак, охрабрувачки е тоа што тука не се работи за односи меѓу двата народа, туку меѓу двете влади.“ 
SETimes correspondent Svetla Dimitrova in Sofia contributed to this report.
