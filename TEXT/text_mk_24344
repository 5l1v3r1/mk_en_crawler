13/07/2009
AНКАРА, Турција -- Околу десет илјади луѓе се собраа во централниот плоштад во Истанбул во неделата (12-ти јули), протестирајќи поради етничкото насилство во кинеската провинција Ксинјанг. Демонстрациите ги организираше Исламската партија на среќата. Демонстрантите извикуваа слогани осудувајќи го неодамнешното насилство врз ујгурското муслиманско малцинство во Кина, во кое загинаа повеќе од 180 луѓе. Тие ја обвинија меѓународната заедница дека ги игнорира настаните во Кина, и ја повикаа турската влада да интервенира и да ги заштити Ујгурите.
Во петокот премиерот Реџеп Тајип Ердоган рече дека насилството може да се опише само како „вид на геноцид“. „Тоа е неверојатно. Од една страна, говориме за универзални човекови права, но од друга страна, сведоци сме на нешто вакво“, рече тој. Тој вети дека ќе инсистира на тоа прашањето да биде изведено пред Советот за безбедност на ОН.
Сепак, Министерството за надворешни работи објави дека Анкара нема намера да интервенира во внатрешните работи на Кина. (Tуркие, Заман - 13/07/09; Хуријет, АП, АФП - 12/07/09; новинска агенција Анадолу, АП, ДП, ББС, Ксинхуа - 10/07/09)
