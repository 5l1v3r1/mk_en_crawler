14/02/2006
БРИСЕЛ, Белгија -- Комесарот за проширување на ЕУ, Оли Рен, во понеделникот (13-ти февруари) рече дека е сигурен во изгледите на Хрватска да стане 28-ма членка на ЕУ, и покрај тоа што Спогодбата од Ница од 2000 година не предвидува прием на која било конкретна земја по влезот на Бугарија и Романија во 2007 година. Рен рече дека е убеден оти додека Хрватска ги заврши своите разговори за пристапување, Унијата ќе ги реши своите институционални и уставни прашања. 
Исто така во понеделникот, хрватскиот претседател Стипе Месиќ и премиерот Иво Санадер се состанаа со амбасадорите на земјите-членки и земјите-кандидатки на ЕУ. Фокусот на разговорите беше ставен на динамиката на процесот на пристапување на Хрватска. 
Во другите вести, Санадер го отфрли новиот предлог од Словенија за привремена спогодба во врска со граничниот спор кој започна во 1991 година. Загреб бара меѓународна арбитража за одредување на еднаквата поделба на Пиранскиот залив и морските територии помеѓу двете поранешни југословенски држави. (Вечерњи лист - 14/02/06; ХИНА, ХРТ - 13/02/06)
