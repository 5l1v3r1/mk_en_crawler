06/08/2008
ПРИШТИНА, Косово -- Премиерот Хашим Тачи вели дека неговата влада нема да разговара со Белград за неколкуте прашања предложени неодамна од страна на генералниот секретар на ОН, Бан Ки-Мун. Предлозите што тој ги испрати до Косово и Србија во средината на јуни ја потврдуваат решеноста на ОН за дијалог во врска со полицијата, судството, административните граници, српското наследство, сообраќајот, инфраструктурата и царината. Но, во интервјуто објавено во средата (6-ти август) во „Коха Диторе“, Тачи рече дека ќе се почитува косовскиот устав, а не „ад хок изјавите од кој било“.
Во другите вести, полицијата уапси тројца млади косовски Срби во Митровица, по тепачката доцна во понеделникот со албански тинејџери. Четири лица беа повредени, вклучително и еден полицаец на УНМИК, а беше направена значителна штета и на автомобилите и продавниците во областа. Градоначалникот на Митровица, Бајрам Реџепи, рече дека тепачката била намерна провокација во поделениот град. (Коха Диторе, Кохавижн, Експрес, Зери - 06/08/08; AФП, Балканвеб - 05/08/08)
