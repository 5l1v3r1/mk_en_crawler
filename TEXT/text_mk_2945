19/09/2006
(Блиц - 19/09/06; Ројтерс, ФЕНА, Б92 - 18/09/06; ВOA - 17/09/06; AП, финско претседателство на ЕУ - 15/09/06; УПИ - 14/09/06; Сербиана - 13/09/06; Ројтерс - 12/09/06)
Босанските членови на владата на Република Српска (РС) во понеделникот (18-ти септември) го повикаа високиот претставник во Босна и Херцеговина (БиХ) и државните институции да го спречат планираниот договор помеѓу ентитетот и Србија, опишувајќи го како нелегален. 
Договорот, најавен за време на посетата на претседателот на РС, Драгач Чавиќ, на Белград минатата недела, има за цел зајакнување на политичките врски помеѓу Белград и Бања Лука. Се очекува тој да биде потпишан на 26-ти септември, пет дена пред парламентарните избори во БиХ. 
„Ги повикуваме релевантните институции да не заштитат од оние кои не влечат, одново и одново, против нашата волја, онаму каде што не сакаме да одиме“, босанската новинска агенција ФЕНА ја цитираше изјавата на босанските претставници во владата на РС во понеделникот. Тие рекоа дека договорот ќе претставува сериозно кршење на Дејтонскиот мировен договор (ДМД) и ќе претставува нарушување на сувереноста и интегритетот на БиХ. 
Статусот на ентитет на РС не и дозволува потпишување меѓународни договори со други земји, велат претставниците. 
Слични приговори дојдоа и од водачите на двете главни босански политички партии во земјата. Претседателот на претседателството на БиХ, Сулејман Тихиќ, кој е и претседател на Партијата за демократска акција, и Харис Силајџиќ, претседателот на Партијата за БиХ, го повикаа високиот претставник Кристијан Шварц-Шилинг да го спречи потпишувањето на овој договор.
Фактот што претставниците на заедниците на Босанците и босанските Хрвати не беа вклучени во преговорите за договорот, го прават истиот нелегален, рекоа тие. 
Според извештајот на белградското Радио Б92 во понеделникот, договорот го одразува политичкото маневрирање од страна на Србија и РС. Србија ќе има избори следната година и се соочува со можност да го загуби Косово со приближувањето на крајот на процесот на одредување на статусот. Во БиХ, пак, во тек е кампањата за парламентарните избори на 1-ви октомври. 
Националистичката реторика е во пораст во пресрет на изборите. Откако Црногорците гласаа да се стави крај на нивните врски со Србија во мај годинава, официјалните претставници на босанските Срби, особено премиерот на РС, Милорад Додик, дадоа изјави за можен референдум за независност во ентитетот.
Некои велат дека овие изјави се користат како адут за Србија во нејзините напори да ја спречи независноста на Косово. 
„Белград ги користи босанските Срби ... велејќи им да говорат гласно и да велат дека ќе бараат независност ако Косово се одвои“, Ројтерс во понеделникот цитираше неименуван дипломат во Сараево. 
Сепак, според аналитичарите кои ги цитираше Радио Б92, таквата тактика може да се врати како бумеранг. Ако Србија го поддржи референдумот за независност во РС, ќе мора да се справува со сецесионистите во Војводина и Санџак, тврдат тие.
Западните официјални претставници, меѓу кои и Шварц-Шилинг, предупредија дека меѓународната заедница никогаш нема да дозволи референдум за независност на РС. Дејтонскиот договор не содржи одредба за ваков референдум, ниту, пак, дозволува укинување на ентитетите на БиХ. 
Во коментарите од Виена од понеделникот, Шварц-Шилинг предупреди дека е можно да не му дозволи на Додик учество на престојните избори ако продолжи да зборува за референдум. 
Изразувајќи загриженост во врска со порастот на „провокативната реторика“ пред изборите во октомври, министрите за надворешни работи на ЕУ ги повикаа политичарите во БиХ да ги смират своите говори. 
