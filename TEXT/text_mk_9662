22/01/2013
Светла Димитрова за Southeast European Times во Софија - 22.01.13
Бугарската партија на претежно етнички Турци, Движење за правата и слободите (МРФ) повика на меѓународна истрага откако вооружен напаѓач го нападна нејзиниот долготраен водач, Ахмет Доган, непосредно пред тој да се повлече од функцијата во саботата (19-ти јануари).
„Главната цел на истрагата ќе биде да се идентификува политичкиот организатор на нападот“, рече Љутви Местан на специјалната прес-конференција во неделата попладне, помалку од 24 часа по неговиот избор за нов претседател на МРФ.
Доган одржуваше говор на партиската национална конференција во Софија, кога вооружен напаѓач со црна кожена јакна истрча на подиумот и впери несмртоносен гасен пиштол во главата на политичарот. Човекот, кој подоцна беше идентификуван како Октај Енимехмедов, 25-годишен етнички Турчин, студент во црноморскиот град Бургас, еднаш го повлече чкрапалото, а потоа и вторпат, но не успеа да пукне.
Доган, кој ја основаше МРФ во 1990 година, за да ги претставува интересите на етничките Турци во Бугарија, очигледно беше изненаден и уплашен. Тој накусо се бореше со напаѓачот, пред да биде изнесен од салата од страна на обезбедувањето.
Во меѓувреме, група делегати на конференцијата, кои исто така истрчаа на подиумот, го соборија Енимехмедов на подот, удирајќи го и тепајќи го без престан додека полицијата не интервенираше и не го одведе. Напаѓачот, кој носеше и неколку ножеви, е осуден двапати во минатото, како што соопшти полицијата. Првиот пат во 2006 година за предизвикување телесна повреда, а вториот пат четири години подоцна за поседување дрога.
Полициските власти истакнаа дека Енимехмедов користел несмртоносен гасен пиштол во нападот. Тој ќе биде обвинет за хулиганизам, што предвидува максимална затворска казна во траење од пет години, како и за смртни закани, за што може да добие затворска казна од шест години, рече заменик главниот обвинител Борислав Сарафов.
Но, во неделата Местан рече дека нападот бил обид за ритуално политичко убиство и ги обвини властите дека погрешно ја толкуваат вистината зад овој инцидент.
Тој рече дека софискиот главен обвинител Николај Кокинов му рекол 30 минути по нападот дека Енимехмедов ќе биде обвинет за обид за убиство.
„Ги прашуваме властите денес – што се промени во изминатите 10 часа за сега да бидеме преплавени со целосно спротивни информации за тоа дека човекот сакал само свој момент на слава“, истакна Местан на прес-конференцијата на МРФ.
На одделна прес-конференција претходно во неделата, Неделчо Стојчев, шеф на Институтот за психологија на Министерството за внатрешни работи, изјави за новинарите дека целта на нападот врз Енимехмедов била политички удар во редовите на МРФ и испраќање сигнал до нејзиниот водач дека работите мора да се променат.
„Тој сакал Доган да сфати дека не е недопирлив“, бугарските медиуми ја цитираа изјавата на експертот за психологија.
Инцидентот беше осуден од различни партиски водачи, вклучително и од премиерот Бојко Борисов, претседател на владејачката централно-десничарска партија ГЕРБ.
„Ова е загрижувачки настан кој не требаше да се случи во модерна Бугарија“, рече тој, истакнувајќи истовремено дека се чини оти нападот е вистински, а не инсцениран, како што шпекулираат многу Бугари.“
Неговиот претходник, Сергеј Станишев, претседател на Бугарската социјалистичка партија, како и на Партијата на европските социјалисти, се согласува со тоа, но не и со тоа нападот да се квалификува како чин на хулиганство.
„Ова е напад врз националната безбедност. Категорично ги отфрлам тврдењата дека инцидентот е наместен“, рече тој.
Според Евгениј Даинов, професор по политички науки на Новиот бугарски универзитет во Софија, инцидентот предизвикал голема штета. Најлошо од сé, како што изјави тој за SETimes, „е параноичната реакција на бугарското општество, вклучително и образованите луѓе и политичарите, кои се убедени дека истиот [нападот] бил наместен од самиот Доган, што е параноично однесување, кое не доликува на една европска земја“. 
Инцидентот покажа дека „варваризирањето на политичките и социјалните однесувања за кои некои луѓе, вклучувајќи ме и мене, предупредуваа откако ГЕРБ дојде на власт го достигна својот врв, при што варварската реторика е заменета со варварско однесување“, рече Даинов.
Другата работа што ова повторно ја покажа, според него, е дека „има недостиг на закон и ред и безбедност во Бугарија, дека институциите се претежно нефункционални и не успеваат да интервенираат во ситуациите во кои луѓето бараат и заслужуваат заштита“.
„Посебно овие две работи се она што најмногу ќе го оцрни имиџот на Бугарија во странство“, рече тој.
Пензионираниот генерал Атанас Атанасов, пратеник на десничарската партија Демократите за посилна Бугарија (ДСБ) и поранешен директор на безбедносните сили во земјата, беше особено критичен за начинот на кој припадниците на Националната служба на телохранители (НБС) се справија со ситуацијата.
„Постапувањето на телохранителите на Доган беше апсолутно несоодветно“, рече тој за SETimes, објаснувајќи дека на сега поранешниот водач на МРФ му била доделена заштита од НВС по сигналот за можни смртни закани против него.
„Ова не беше сложена ситуација – Доган беше на подиумот, во тивка сала, така што неговите телохранители требаше лесно да го забележат напаѓачот“, рече Атанасов. „Нивното однесување беше апсолутно несоодветно и непрофесионално.“
Коментирајќи околу повикот на МРФ за меѓународна истрага во случајот, тој рече дека очигледно „целта на партијата беше да се направи што е можно поголема врева и да се искористи еден негативен настан како инструмент за позитивна реклама“. Второ, нивната постапка покажува дека „една парламентарна партија нема доверба во бугарските институции за спроведување на законот“.
