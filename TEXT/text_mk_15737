23/10/2006
САРАЕВО, Босна и Херцеговина (БиХ) -- Во интервјуто од саботата (21-ви октомври) за сараевскиот весник „Дневни аваз“ комесарот на полициската мисија на ЕУ, Винченцо Копола, рече дека не смее да има граници за полицијата во БиХ. Сите полицајци треба слободно да си ја вршат својата работа на целата босанска територија, рече тој, додавајќи дека дури и ако бидат зачувани сегашните министерства за внатрешни работи на ентитетите, командата треба да се спроведува на државно ниво. Запрашан во врска со противењето на Република Српска на поделбата на полициски региони кои ги преминуваат границите меѓу ентитетите, Копола рече дека водачите на РС треба да знаат дека „полициските реформи се иднината на оваа земја“. (Дневни аваз - 21/10/06)
