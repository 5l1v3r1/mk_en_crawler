01/12/2009
Од Мариа Паравантес за Southeast European Times во Атина -- 01/12/09
Антонис Самарас, новиот водач на најголемата опозициска партија во Грција, е поранешен министер за надворешни работи кој зазеде поостра линија додека ја вршеше оваа фунјција.
Во неделата (29-ти ноември) тој победи во трката за 7-ми претседател на Нова демократија, добивајќи околу 50,2 отсто од гласовите во првиот круг.
„Луѓето прозбореа, партиската база прозборе, мандатот е моќен и неоспорен“, рече Самарас, ветувајќи дека ќе го чува единството на партијата и ќе ги премости несогласувањата. 
Неговата победа над Дора Бакојани, поранешна градоначалничка на Атина и министер за надворешни работи во неодамна соборената администрација на Костас Караманлис, беше решавачка. Некогаш фаворит за партиското раководство, таа стигна само на далечното второ место, со 39,5 отсто од гласовите. Третиот кандидат, префектот на Солун Панајотис Псомиадис, доби 10,2 отсто од гласовите. 
Бакојани му честиташе на својот противкандидат по гласањето, повторно повикувајќи ја Нова демократија да се модернизира.
„Базата на НД го избра новиот партиски водач“, рече таа. „Одлуката ќе се почитува и јас би сакал да им се заблагодарам на стотици илјадници поддржувачи кои ми направија чест со своите гласови. Новото поглавје почнува денес за НД. Партијата мора да се придвижи напред, да стане модерна централно-десничарска партија. Сите ние ќе бидеме присутни во овие напори.“
Во очигледен обид за политичка согласност, социјалистичкиот премиер Јоргос Папандреу се состана со Самарас во понеделникот за да му честита.
„Сакаме да работиме заедно на националните прашања, бидејќи проблемите не притискаат и ни е потребен дијалог и договор“, рече Папандреу по состанокот.
Самарас одговори ветувајќи своја посветеност на интересите на Грција. „Ќе работиме рамо до рамо на некои прашања и ќе се спротивставиме едни на други за други прашања. Рамо до рамо бидејќи ѝ служиме на истата држава и нејзиниот народ, а на спротивставени страни бидејќи се разликуваме идеолошки; тоа е улогата на опозицијата“, рече тој.
Истиот ден тој се состана со поранешниот премиер Костас Караманлис, кој поднесе оставка по изборниот пораз на партијата на 4-ти октомври. Самарас објави дека следниот партиски конгрес ќе се одржи на пролет. 
Политичките аналитичари велат дека тој се соочува со предизвикот на враќање на довербата на разочараните партиски поддржувачи, истовремено обидувајќи се да ги реши внатрепартиските борби во НД.
Самарас (58), кој е образован во Харвард, вршеше неколку министерски функции во претходната администрација. Покрај тоа што беше највисок грчки дипломат, тој ги држеше и портфолијата на културата и финансиите. 
Регионално, тој е запаметен по тврдокорниот став што Грција го зазеде во однос на спорот за името со Македонија, за време на администрацијата на Константин Мицотакис во периодот 1989-1993 година. Атина воведе економско ембарго за својот сосед и водеше кампања за спречување на нејзиниот влез во меѓународните институции.
Поради своите бескомпромисни ставови, Самарас излезе од партијата, потег што на крајот доведе до паѓање на владата. Тој создаде своја сопствена отцепена конзервативна партија, Политичка пролет, во 1993 година, но таа беше краткотрајна. Тој повторно се врати во редовите на НД во 2004 година.
Гласањето за новото раководство на Нова демократија беше, за првпат, отворено. Непартиските членови можеа да гласаат по запишувањето на нивните имиња во партискиот регистар. Рекордна бројка од 770.683 лица се појавија во 1.584 избирачки места, поставени низ целата земја. Иселените Грци што живеат во осум земји на ЕУ, исто така, имаа шанса да гласаат во една од 64-те избирачки места во странство. 
Околу 1,5 милиони евра беа собрани во партиската каса, бидејќи секој гласач мораше да плати две евра за учество на гласањето.
