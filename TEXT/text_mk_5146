06/11/2009
Од Пол Чикои за Southeast European Times во Букурешт - 06/11/09
Претседателот Трајан Башеску во петокот (6-ти ноември) го номинираше Ливиу Негоита, градоначалник на еден букурешки округ, за премиер. Негоита, член на Либерал-демократската партија (ПДЛ), рече дека сака коалициска влада и вети дека ќе започне консултации за формирање на својот тим за да може да ја поднесе својата листа кандидати за министри до парламентот в понеделник.
Времето е од суштинска важност, истакна тој. „На Романија ѝ се потребни финансиски средства и мора да ги спроведе своите договори со ММФ, Светската банка и Европската комисија“, рече Негоита. 
Башеску рече дека го избрал градоначалникот бидејќи сака да ги исполни условите на парламентарното мнозинство, кое инсистира на својот кандидат -- градоначалникот на Сибиу Клаус Јоханис. 
Според Башеску, Негоита, како и Јоханис, беше реизбран за градоначалник минатата година, со 80 отсто поддршка на гласачите. Претседателот го потврди своето мислење дека земјата треба да биде водена од политичка влада, а не од влада која ја сочинуваат технократи, како што инсистира Јоханис. 
Првиот избор на Башеску, Лучијан Кроитору, беше отфрлен со 250 наспрема 189 гласови во парламентот во средата.
Од 14-те министри предложени од Кроитору, само двајца добија поддршка. Во говорот пред тоа гласање, Кроитору, поранешен претставник во ММФ, предупреди дека земјата има голема потреба од 3,5 милијарди евра до крајот на оваа година. 
„Одложувањето на реформите ги зголемува финансиските потреби на романската држава до 5 милијарди евра за истиот период, ако ниту ЕУ, ниту ММФ не ги загарантираат преостанатите делови. Тоа значи дека политичката нестабилност води до скок на државните трошоци од 1,5 милијарди евра“, рече Кроитору. 
Во неодамнешната изјава ММФ објави дека ја прекинува третата исплата на 1,5 милијарди евра додека не заврши ќор-сокакот.
Политичките препукувања носат очигледен изборен товар со оглед на тоа што ниту една од двете страни, Башеску и парламентарното мнозинство, не сакаат да паднат пред претседателските избори подоцна овој месец. 
„Башеску буквално се обиде да ја протурка оваа влада, како што се случи и првиот пат, сигурен дека ќе ги обезбеди потребните гласови. Тој сега си ја испробува среќата; тој се наметнува, а не посредува. Протерувањето на социјалдемократите од владејачката коалиција му се врати како бумеранг, и тој сега се обидува да го надомести падот на популарноста“, рече политичкиот аналитичар Дан Павел за SETimes.
„Нема да го видиме крајот на ова пред исходот на претседателските избори. Ако Башеску излезе како победник, можеме да завршиме со предвремени избори“, додаде тој. 
Премиерот Емил Боц, чија влада падна поради кризата во владејачката коалиција, ќе остане на власт сега засега.
