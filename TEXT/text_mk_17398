28/06/2007
AНКАРА, Турција -- Генерал Јашар Бујуканит, началник на турскиот Генералштаб, во средата (27-ми јуни) повторно повика на прекугранична операција против терористичката организација Курдистанска работничка партија (ПКК) во северен Ирак. „Ние не можеме да кажеме дека влегувањето во Ирак ќе ја елиминира ПКК. Но, тоа ќе й нанесе голем удар, нешто што ќе донесе голема корист“, рече Бујуканит на прес-конференцијата, повикувајќи ги пратениците да наредат преземање дејства. На истиот настан командантот на турските копнени сили, генерал Илкер Басбуг, го објави планираното реструктуирање на силите, со цел подобро решавање на прашањата поврзани со заканата на ПКК. 
Исто така во средата, турските војници убија осуммина борци на ПКК во покраината Сирнак, во близина на границата со Ирак. Канцеларијата на локалниот гувернер објави дека армиска единица забележала голема група герилци со кои влегле во битка што траела цел ден.
Истиот ден, американските сили објавија дека убиле двајца турски припадници на Ал каеда, во битката во близина на Хавија во саботата. Едниот се вели дека е висок оперативец на Ал каеда, чија ќелија носела странски борци во Ирак и наводно регрутирала Турци да се борат во Авганистан во 2001 година. (Aксам, Радикал, Заман - 28/06/07; НТВ, Ксинхуа, Ројтерс, Блумберг, АП, СНН - 27/06/07)
