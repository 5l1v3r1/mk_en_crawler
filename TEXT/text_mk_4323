09/09/2008
Од Марина Стојановска за Southeast European Times во Скопје -- 09/09/08 
Од крајот на јули Македонците се прилагодуваат на измените во начинот на кој може да се продава алкохолот во земјата. Со амандманите на Законот за трговија, само лиценцираните продавници ќе можат да продаваат алкохолни пијалаци. Министерството за економија ги издава лиценците, кои чинат 330 евра.
Алкохол повеќе не може да се продава на пазарите, киосците и бензинските пумпи. Дури и во продавниците што имаат лиценца, никој не може да купи алкохол од 7 часот навечер до 6 часот наутро. Оние кои сакаат да пијат во овие часови ќе мора да одат во кафулињата или рестораните. Тие останаа изземени од новите ограничувања, кои ја покриваат и продажбата на цигари.
„Целта на измените е да се намали консумирањето на алкохолот и да се регулира пазарот -- а не да се зголеми државниот буџет“, вели вицепремиерот Ивица Боцевски. „Злоупотребите на овие мерки ќе бидат строго казнувани, а Државниот пазарен инспекторат ќе го следи овој процес.“ 
Оние што ќе го прекршат законот -- вклучително и родителите чии малолетни деца ќе купат алкохол -- ќе бидат казнувани со парични казни до 300 евра. 
Реакциите во малопродажните објекти за алкохол се различни. Сопствениците на малите продавници се жалат дека лиценците се премногу скапи, додека големите продавници, како синџирот СП Маркет, ги поддржуваат измените. „Ние ќе го почитуваме и ќе се придржуваме на законот бидејќи тој е во интерес на децата“, вели претставник на претпријатието.
Иако повеќето консументи се согласуваат дека е потребна регулатива, некои не се задоволни од тоа што не можат да купат алкохолни пијалаци по 7 часот навечер. „Што да прави човек ако изненадно му се јават пријатели и му кажат дека ќе дојдат, а тој нема алкохол дома, а поминал 7 часот навечер?“, прашува Никола Петровски од Скопје.
„Треба да има некои продавници што ќе продаваат алкохол и цигари, каде што оние постари од 18 години ќе можат да ги купуваат овие производи во секое време“, препорачува Петровски. 
Владата и порано преземаше дејства во врска со пиењето алкохол од страна на малолетните лица, кое стана сериозен проблем во Македонија. Пред неколку години паричната казна за продажба алкохол или цигари на малолетници се зголеми. Иако кафулињата и рестораните ги почитуваа ограничувањата за продажба на малолетници, продавниците честопати не го правеа тоа. Во меѓувреме, во еден извештај на македонскиот народен правобранител беше истакната потребата за ефикасно спречување на купувањата од страна на малолетниците.
Сепак, некои експерти се скептични дека новите правила ќе го постигнат посакуваниот ефект. „Оние што имаат намера да пијат ќе најдат начин да купат алкохол“, вели социологот Илија Ацевски. „Ако државата сака да стави крај на ова, треба да преземе други чекори, како што е подобро информирање на јавноста за лошите последици од консумирањето алкохол, особено во училиштата -- со оглед на тоа што училиштата се задолжени за образованието и воспитувањето на младите.“
