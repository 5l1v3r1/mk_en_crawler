09/06/2008
АТИНА, Грција -- Две лица загинаа, а најмалку 192 беа повредени во силен земјотрес што го потресе полуостровот Пелопонез во западна Грција во неделата (8-ми јуни), според последните информации објавени во грчките медиуми во понеделникот. Земјотресот беше со јачина од 6,5 степени според Рихтеровата скала и беше најсилен во и околу градот Патрас. Спасувачките тимови и понатаму трагаат по преживеани. Жителите, исто така, го почувствувале земјотресот во градот Јанина, селото Гардики и регионот на Атика, во близина на главниот град, како и во јужна Италија. Сеизмолозите во Атина веруваат дека земјотресот бил многу блиску до површината на земјата -- околу 10 километри под земја -- поради што постои загриженост за силни повратни удари. Атинскиот Институт за геодинамика објави дека досега се случиле осум вакви повратни удари со јачина поголема од 4,0 степени според Рихтеровата скала.
Многу стари градби во Ахаја, Илија, Андравида, Амалијада, Пиргос и Патрас се оштетени. Напукнале и зградите на воениот аеродром во Андравида, но тој и понатаму функционира. Многу места немаат струја. Властите ги предупредија жителите да избегнуваат влегување во напукнати згради и евакуираа многу села и градови од таа причина.
Владата објави дека ќе плати 3.000 евра за секое лице погодено од земјотресот, особено за оние што ги загубија своите домови. Премиерот Костас Караманлис ја скрати посетата на Виена и се враќа дома. (Катимерини, Елефтерос типос, БТА, АНА-МПА, ЕРТ, РИА Новости - 09/06/08; AНА-МПА, Њус ин - 08/06/08)
