29/07/2011
Мишко Талески за Southeast European Times во Скопје – 29.07.11
Парламентот доцна во четвртокот (28-ми јули) ја изгласа новата влада, коалиција меѓу ВМРО-ДПМНЕ и албанската Демократска унија за интеграција (ДУИ).
Владата ја сочинуваат претежно истите министри од пред вонредните избори на 5-ти јуни, од кои некои сега се ротирани на други министерски позиции. 
„Водачите на двете владејачки партии, Никола Груевски и Али Ахмети, се очигледно задоволни од работата на министрите и се уверени дека можат да им веруваат“, рече за SETimes политичкиот аналитичар Владимир Божиновски.
„Груевски е свесен дека се потребни министри кои се добри менаџери и чија професија не мора да биде од истата област како и министерствата со кои раководат“, додаде Божиновски. 
Коалициските партнери се согласија лесно, барем пред јавноста, за новиот министерски состав.
Позицијата на ДУИ, и покрај етничкото стравување што го промовираше опозицијата во медиумите, е приближно истата од пред вонредните избори. Партијата доби пет министерски места и две вицепремиерски позиции.
За првпат откако Македонија прогласи независност, Албанец, Фатмир Бесими, ќе биде министер за одбрана на земјата. Кандидатите на ДУИ ќе раководат и со министерствата за локална самоуправа, животна средина, економија и правда.
ДУИ, исто така, ја доби и многу бараната позиција на вицепремиер за евроинтеграции.
Груевски го постави доверливиот, иако млад дипломат -- поранешен амбасадор во ЕУ, Никола Поповски -- на позицијата министер за надворешни работи. 
Тој, исто така, го избра многу успешниот претприемач, школуван на Харвард, Бил Павлески, да биде нов министер без ресор, задолжен за привлекување странски инвестиции. Изборот е во согласност со новите владини приоритети -- зголемување на странските инвестиции и намалување на невработеноста. 
„Економската политика е да се одржи статусот на Македонија како земја со најниски даноци во Европа и да се намали невработеноста под 25 отсто. Исто така, ќе има инвестиции во образованието, преку кои ние сакаме да го подобриме пазарот на работна сила“, рече за SETimes членот на парламентот од ВМРО, Влатко Ѓорчев. 
Опозицијата го критикуваше договорот на Груевски со Ахмети за измена на законот за употреба на јазиците, законот за употреба на знамињата, и законот за амнестија на албанската Ослободителна национална армија (ОНА), со цел да се формира коалициска влада.
Изменетиот закон за јазиците -- кој беше донесен по експресна постапка -- предвидува дека покрај парламентарците, и министрите од малцинствата и другите официјални претставници може да го користат својот мајчин јазик при обраќањето пред парламентот или во парламентарните комисии. 
Додека СДСМ остро го критикуваше законот, велејќи дека претставува предавство на македонските национални интереси, еден од неговите водачи, професорот Љубомир Фрчковски, го тврдеше спротивното. 
„Законот за Албанците да говорат на својот јазик во парламентот, без оглед дали доаѓаат од законодавната или извршната власт, е во духот на Охридскиот рамковен договор“, рече Фрчковски.
Законот за употреба на знамињата предвидува дека во општините каде што 50 отсто од населението й припаѓа на одредена етничка заедница, тие може да го постават своето национално знаме заедно со знамето на Македонија, но истото мора да е помало за најмалку една третина.
Но, најжестока реакција предизвика законот за амнестија, со кој се прекинуваат кривичните постапки за четири случаи против раководството на ОНА -- од кои поголем дел се членови на ДУИ -- за воени злосторства и други тешки кршења на меѓународното право. Хашкиот трибунал ги врати случаите на судење во Македонија. 
Иако владата се соочува со бројни предизвици, спорот околу името со Грција е најголем. Идното позиционирање на Македонија сега зависи во голема мера од вештината и способноста на новиот министер за надворешни работи Поповски за водење на ова прашање. 
„Тој ќе продолжи со постојната политика, бидејќи јас не гледам индикации дека стратегијата [за заштита на името] ќе се промени. Во политиката се претпочита вештината пред младоста, но ако премиерот оценува дека новите луѓе во неговата влада се компетентни, дотолку подобро“, рече аналитичарот Јове Кекеноски. 
