10/04/2006
Од Кристина Чук за Southeast European Times во Загреб -- 10/4/06
Со своето природно богатство, културно и историско наследство и благата медитеранска клима Хрватска брзо се искачува на скалилото на светските туристички дестинации. Оваа мала медитеранска земја се гордее со планините, прекрасното јадранско крајбрежје и илјадниците острови, кои привлекуваат голем број посетители. 
Потенцијалот на земјата беше истакнат на конференцијата во март во Виена на Европскиот туризам, при што австрискиот министер за економија и труд, Мартин Бартенстајн, предвиде голем бум на хрватскиот туризам откако земјата ќе влезе во ЕУ.
Неговиот оптимизам го сподели и Гинтер Верхојген, комесарот на ЕУ за претпријатија и индустрија, кој на новинарите им рече дека Хрватска прави значаен напредок во развојот на својата туристичка индустрија. 
Конференцијата, насловена како „Туризмот и културата - клуч за развојот и вработувањето во Европа“, привлече туристички претставници и министри од земјите на ЕУ, земјите што ќе влезат во ЕУ, земјите-кандидатки за членство и земјите од Западен Балкан кои сакаат да станат кандидатки во иднина. Загребската делегација ја предводеше државниот секретар на Министерството за туризам Зденко Мичиќ. 
Во текот на изминативе три години Хрватска забележа раст во бројот на ноќевањата, постигнувајќи висока стапка во меѓународните туристички посети. Повеќе од 47,8 милиони посетители доаѓаат во Хрватска секој година, претежно од Германија, Италија и Словенија. Туризмот учествува со 20 отсто во формирањето на годишниот БДП. 
И покрај големиот потенцијал, индустријата трпи последици од недостатокот на инвестиции и експертиза. Во минатото маркетингот беше неефикасен, а имаше и недостаток на менаџерски способности.
Посетителите честопати ги наоѓаа хотелите во очајна состојба, со штета од воените години и нивното последователно користење за сместување на бегалците. Покрај тоа, патиштата во земјата не беа во состојба да го апсорбираат годишниот масовен прилив на посетители. Тоа резултираше со сообраќаен метеж во главната сезона. 
Надградбата на инфраструктурата и приватизацијата се сметаат за клучни за целосниот развој на хрватскиот туризам и владата вложува напори во двете области. Процесот на приватизација оди бавно, поради извештаите за корупција и неинтересот на инвеститорите. Поголем успех е постигнат во обновата на патниот систем, подобрувањето на услугите, отстранувањето на бирократизмот и обезбедувањето на обучен кадар. 
Во меѓувреме, светското „бруење“ за Хрватска и понатаму добива на интензитет - Дубровник е прогласен за топ дестинација од страна на Њујорк тајмс и посетителите сé повеќе на земјата гледаат можна алтернатива на поскапите дестинации во регионот. 
