15/06/2012
Ерл Мурати за Southeast European Times во Тирана -- 15.06.12
Властите честопати ја нарекуваат Албанија „мала Норвешка“ -- мислејќи на изобилството водни ресурси на земјата -- но, поради нередовното снабдување и загадувањето, незадоволните граѓани и бизнисмени се принудени да складираат вода во подрумите или на таваните.
Албанската Канцеларија за заштита на потрошувачите добива стотици поплаки за загадена протечна вода, покрај нередовното снабдување со вода, според директорот на канцеларијата, Ислам Цани.
„Повеќе од сто семејства во Изберишт -- на 4 километри оддалеченост од Тирана -- немаат воопшто никаква вода, иако редовно ги плаќаат сметките“, рече Цани за SETimes. 
Жителот на Тирана, Пранвера Рунај (47), изјави за SETimes дека водоснабдувањето прекинува во главниот град во текот на целиот ден. 
Дополнителен недостиг на вода се случува поради поправки на водоводната инсталација -- но, граѓаните не се претходно известени, додаде таа.
„Како потрошувачи, имаме право да знаеме кога нема да има дотур, еден или два дена, за да се подготвиме“, рече Рунај.
Потрошувачите, исто така, се жалат за тоа што властите ги отстрануваат броилата за вода без известување, што уште повеќе ја компликува ситуацијата, и го отежнува одржувањето на хигиената на домаќинствата, перењето и одржувањето на личната хигиена.
„Ги советувам моите деца да наполнат големи кофи со вода кога ќе се вратат од училиште, бидејќи кога јас ќе се вратам од работа нема капка вода во чешмата“, рече Рунај.
Албанија не е единствената земја во регионот што се соочува со овие проблеми.
Во Црна Гора, забележан е недостиг на протечна вода, особено во текот на летото.
Во Србија, загадувањето на водата останува главен еколошки проблем, каде што половина од населението се снабдува со вода за пиење од контролирани системи за водоснабдување. Само 63 отсто од населението има пристап до јавниот дотур на вода, додека 35 отсто се поврзани на јавниот канализациски систем.
Но, договорот од 25 милиони евра, постигнат во април со Германската развојна банка (КФВ), за финансирање на програма за водоснабдување и канализација за средните по големина општини во Србија, се очекува да реши некои од проблемите.
Експертите рекоа дека албанската влада е свесна за потенцијалните хигиенски проблеми со граѓаните што складираат вода и посочуваат дека истата ќе преземе мерки за модернизација на застарениот систем за водоснабдување во земјата.
„Водоводниот-канализациски систем е еден од приоритетите на владата. Имаме јасен план за инвестиции ... обезбедени од разни извори како заеми или како институционални субвенции“, рече за SETimes Едуард Хали, генерален директор на државната управа за водовод.
Но, Хали призна дека се потребни време и пари за да се обезбеди непречено водоснабдување. „Според Националната стратегија за овој сектор, ќе ни требаат дополнителни 500 милиони евра до 2017 година, за да ја задоволиме вкупната побарувачка во земјата“, рече тој.
Хајредин Фратари, водечки градежен претприемач, рече дека градежните претпријатија градат бунари како решение за да обезбедат 24-часовно водоснабдување.
„Може да се отвори бунар за вода на една градежна локација по многу ниска цена. Потоа, кога луѓето ќе се вселат во новите згради, државата има обврска да ги обезбеди сите неопходни поврзувања со главниот водоводен систем“, рече Фратари за SETimes. 
