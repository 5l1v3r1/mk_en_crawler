13/11/2012
Ивана Јовановиќ за Southeast European Times во Белград -- 13.11.12
Министерствата за одбрана на Црна Гора, Македонија, Србија и Босна и Херцеговина (БиХ) се фокусираат на зголемување на учеството на жените во војската преку уникатен проект за постигнување поголема родова еднаквост.
Планот за родова интеграција, кој е дел од проектот за реформа на безбедносниот сектор, беше изготвен од војските на четирите држави врз основа на Резолуцијата 1325 на Советот за безбедност на ОН, основен документ кој го дефинира и промовира целосното учество на жените во секторот на воената безбедност.
„Активностите се поврзани со програмите за родова сензибилизација преку иструктoрска обука; пoмош во ревидирањето на наставните програми што би ја вклучувало истовремено родовата еднаквост и безбедноста; воспоставување регионална мрежа на обучувачи за консолидирање на постојните проекти и создавање синергии во регионот“, рече заSETimesЈованка Сарановиќ, директорка на Институтот за стратешко истражување на српското Министерство за одбрана.
Претставниците на министерствата за одбрана на четирите држави се состанаа минатиот месец во Скопје, Македонија.
Учесниците заклучија дека заедничкото планирање, размената на информации и консултациите за заедничките прашања се од голема полза за подобрување на соработката меѓу војските, со истовремено промовирање на родовата еднаквост, рече Сарановиќ.
„Поголемата застапеност на жените при носењето на одлуките и заедничкото барање одговори за регионалните предизвици, ја подобрува безбедноста во Западен Балкан. Тоа, исто така, го подобрува почитувањето на човековите права на жените и воспоставувањето антидискриминаторски механизми“, рече заSETimesРајко Новичевиќ, министер за одбрана на Црна Гора.
Бројот на жени во регионалните војски е релативно мал, но постојано расте.
Во Македонија жените сочинуваат 13 отсто од вооружените сили, во БиХ 5 отсто, додека во Србија и Албанија бројот е незначителен, помалку од еден отсто.
„Во Министерството за одбрана на БиХ, како и во вооружените сили, има континуиран тренд на зголемување на учеството на жените. До 2010 година 40 отсто од сите вработени во министерството беа жени“, рече заSETimesСелмо Цикотиќ, министер за одбрана на БиХ.
Црна Гора вклучува обука и распоредување жени во мировни и воено-дипломатски мисии; вработување како државни службеници и професионален воен и цивилен персонал; и обука на кадети во своите воени академии.
Слично на тоа, Србија го интензивираше процесот на охрабрување и прием на жени во војската, како и воената академија на државата. Академијата е стара 162 години, но почна да прима жени дури пред пет години.
За да ја eфектуира иницијативата, Србија разви национален акциски план за спроведување на резолуцијата на ОН 1325.
Во Македонија реформите за родова еднаквост се координирани од одделите за еднакви можности и недискриминација во Министерството за социјална политика и труд и остваруваат значителен напредок во многу социјални сектори, како што е полицијата, вклучително и во војската.
„Подигањето на нивниот профил и префрлањето на канцелариите од министерството во генералниот секретаријат на владата ќе обезбеди нов поттик и ќе осигури ефикасно спроведување на акцискиот план на Македонија за остварување на целите од резолуцијата на ОН 1325“, рече за SETimesМарија Ристеска, аналитичар во Центарот за истражување и креирање политика во Скопје.
