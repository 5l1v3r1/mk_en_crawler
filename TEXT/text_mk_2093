21/06/2005
(AФП - 14/06/05; Скотсмен - 27/05/05; ББС - 12/06/05; 23/05/05; 28/04/05) 
Она што се случуваше во текот на седумте недели беше вистинска драма: тројцата романски новинари и нивниот преведувач беа киднапирани од милитанти во предградие на Багдат и добија закана дека ќе бидат убиени. Земањето на заложници предизвика палење на свеќи на Универзитетскиот плоштад во Букурешт и на други места, апели од муслиманската заедница во Романија и интензивни преговори. На крајот, како што рекоа обвинителите, се покажа дека тоа било внимателно испланирана измама со неочекувани пресврти во кои некои велат дека биле вклучени и агенти од веќе долго време распуштената „Секуритате“ или тајната полиција. 
Сé започна на 28-ми март кога романскиот претседател Трајан Башеску беше во посета на Багдат. Мари Жан Јон, Сорин Думитру Мискоци и Овидиу Оханесиан, како и нивниот преведувач со ирачко и американско државјанство, Мохамед Монаф, беа киднапирани по интервјуирањето на ирачкиот привремен премиер во тоа време, Ијад Алави, и други. Четворицата заложници подоцна се појавија на неколку краткотрајни видеоснимки прикажани на арапската мрежа Ал-џезеира. Првиот пат киднаперите бараа заминување на 800 романски војнции од Ирак. Со текот на времето нивното побарување се промени во големи суми пари. Од почетокот до крајот Букурешт инсистираше дека нема да преговара. Поминаа вкупно 55 дена до ослободувањето на новинарите и нивното враќање дома пред радосните добронамерници што ги пречекаа. 
Тоа се случи на 22-ри мај. Помалку од една недела подоцна, романските обвинители објавија дека киднапирањето било организирано од Монаф и неговиот сириски партнер, Омар Хајсман, еден од најбогатите луѓе во Романија. Покренати се потерници, кои двајцата ги товарат за тероризам. Обвинителите велат дека Хајсман веќе бил под истрага за финансиски злоупотреби и се надевал дека ќе добие позитивни поени ако успее да „издејствува“ безбедно ослободување на заложниците. 
Хајсман негира дека имало нешто такво. Тој вели дека Монаф открил можност за бизнис во Багдат и предложил да се земат некои новинари заради публицитет. По киднапирањата Хајсман вели дека киднаперите контактирале со него, барајќи откуп. Тој претходно рече дека претседателот Башеску побарал од него да ги искористи неговите врски во Багдат за да се спасат заложниците. 
Но, претходно беше вклучена и романската разузнавачка служба. Според непотврдени извештаи владата работела со Араби, со кои биле воспоставени врски пред години од страна на „Секуритате“ на поранешниот диктатор Николае Чаушеску , и побарала од нив да разговараат со нивните стари врски на Средниот Исток. 
Минатата недела во Париз романскиот претседател Калин Попеску Таричеану потврди дека разузнавачката агенција на земјата помогнала во ослободувањето на уште една новинарка киднапирана во Ирак пред неколку месеци, Флоренс Обенас. Таа и нејзиниот ирачки преведувач беа конечно ослободени на 11-ти јуни. Додека романските новинари велат дека неколку недели биле во заложништво во Ирак со неа, Обенас ги избегна прашањата за нив на прес-конференцијата на 14-ти јуни. „Ситуацијата е деликатна ... Не можам да зборувам за Романците“, рече таа. 
Некои во Букурешт се сомневаат во можноста за вмешаност на поранешните припадници на „Секуритате“, теоретизирајќи наместо тоа дека Сирија имала одлучувачка улога во ослободувањето на заложниците. Запрашан за тоа дали бил вкучен и Дамаск, Таричеану само рече дека „е штета“ што Букурешт во последните години „ги занемари“ блиските врски што Чаушеску ги изгради со арапскиот свет. 
