26/05/2011
(Разни извори)
Поранешниот командант на босанските Срби, Ратко Младиќ, е еден од најбараните обвинети на Меѓународниот кривичен трибунал за поранешна Југославија (МКТЈ). Тој првично беше обвинет заедно со поранешниот претседател на босанските Срби, Радован Караџиќ, во јули 1995 година. Второто обвинение беше потврдено во ноември таа година. 
Изменетото обвинение, кое го покрива периодот меѓу 12-ти мај 1992 и 22-ри декември 1996 година, беше издадено во ноември 2002 година. 
Младиќ „изврши или на друг начин помагаше или поттикнуваше планирање, подготовки или егзекуции во намерното делумно уништување на националната, етничката, расната или верската група на босанските муслимани, како што се од Кључ, Котор Варош, Приедор, Сански Мост и Сребреница“, според обвинителите.
Во обвинението се товари Младиќ, врз основа на неговата индивидуална и раководна кривична одговорност, по 13 точки за злосторства против човештвото и кршење на законите или обичаите на војната, за чинови на прогон, убиство, депортација и нехумани дејства, тероризам и земање заложници, во кои наводно учествувал. 
Покрај тоа, тој се соочува по две точки за геноцид, и тоа за -- но не само -- масакрите на околу 8.000 момчиња и мажи од босанските муслимани за време на српскиот напад врз безбедната зона на ОН во Сребреница во јули 1995 година. 
Обвинението, исто така, го товари дека од мај 1992 силите под команда на Младиќ користеле бомбардирање и снајпери против цивилните области во градот Сараево и неговото население и институции, убивајќи и ранувајќи цивили, и со тоа, исто така, вршејќи терор врз цивилното население.
Околу 10.500 луѓе, вклучително и 1.800 деца, беа наводно убиени и 50.000 луѓе беа ранети за време на 44-месечната опасада на главниот град на Босна и Херцеговина (БиХ).
Поранешниот шеф на ВРС, според обвинението, дејствувал индивидуално или во координација со другите, во заедничка криминална акција во БиХ, со цел „елиминирање или трајно отстранување, со сила или на друг начин, на босанските муслимани, босанските Хрвати или другото несрпско население од големи области на земјата“. 
Товарејќи го Младиќ за раководна кривична одговорност за дејствата и пропустите меѓу 12-ти мај 1992 и 22-ри декември 1996 година, обвинителите на МКТЈ рекоа дека со оглед на тоа што беше највисок офицер на ВРС во тоа време, тој му беше подреден само на претседателот на босанските Срби. 
„Како таков тој имаше целокупна власт и одговорност за функционирањето на ВРС. Тој беше одговорен за планирање и управување со сите операции во ВРС, и за следење на активностите на сите подредени офицери и единици со цел да се загарантира спроведување на неговите наредби.“
По крајот на војната во БиХ, Младиќ се врати во Белград, каде што живееше слободно со заштита на поранешниот југословенски претседател Слободан Милошевиќ и беше виден на фудбалски натпревари, во ресторани и уживаше на црногорското крајбрежје. 
Откако реформистичката влада, предводена од починатиот премиер Зоран Ѓинѓиќ, дојде на власт по соборувањето на режимот на Милошевиќ во октомври 2000 година. Младиќ наводно го напуштил Белград за да избегне можно апсење и предавање на Хашкиот трибунал. Тој и понатаму, со години, добиваше воена пензија.
Младиќ е роден на 12-ти март 1943 година во Калиновик, БиХ. 
По обуката на воената академија на Југословенската народна армија (ЈНА) во Белград, тој се приклучи на ЈНА како редовен офицер. Тој беше распореден во Книн, во Хрватска, во 1991 година, како командант на деветтиот корпус на ЈНА. Во април 1992 година тој ја презеде командата на Вториот воен округ на ЈНА, со база во Сараево. Следниот месец беше назначен за командант на генералштабот на ВРС, позиција на која остана до декември 1996 година.
