10/06/2010
Од Јусуф Рамадановиќ за Southeast European Times во Висико -- 10/06/10
Семир Османагиќ не се обесхрабрува лесно. 
Педесетгодишниот бизнисмен, автор и археолог-аматер се обидува да го убеди светот дека античките луѓе изградиле пирамиди во близина на градот Високо, во Босна и Херцеговина. Повеќето главни научници ја отфрлаат теоријата, но тој и понатаму е убеден.
„Моето откритие ќе ја смени човечката историја“, вели Османагиќ на својата веб-страница.
Високо е опкружено од три планини со претежно пирамидален облик, и според Османагиќ ова не е случајно. Тие се, како што тој инсистира, местата на три праисториски структури кои заедно формираат совршен триаголник. 
Најголемата, Пирамидата на сонцето, се наоѓа под планината Височица. Следна по големина е Пирамидата на месечината, под ридот Пљешевица. Трета е Пирамидата на змејот. 
Тој вели дека пронашол доказ за мрежа тунели -- создадена пред 30.000 години -- која ги поврзувала сите три. 
Истражувањата на Османагиќ предизвикаа масовно медиумско покривање во Босна и Херцеговина. Тој инвестираше голема сума сопствени пари за да го финансира своето испитување. 
Даночните обврзници, исто така, помагаат со пари. Одговарајќи на силниот јавен интерес, во 2007 година Федерацијата на БиХ одвои повеќе од 100.000 евра за тимот експерти и работници, предводени од археологот Лидија Фекеза. 
Дали парите добро се потрошени? Не, според меѓународните и домашните експерти по историја и археологија. Повеќето ги исмејуваат пирамидите на Османагиќ како, во најдобар случај, желба, а во најлош случај, намерна измама.
„Оваа комедија не е поддржана од официјалната наука или експертите, археолозите или историчарите ... Секој со минимално разумно образование знае на кое време, област и цивилизација припаѓаат ваквите градби“, рекоа арехолозите во колективната изјава објавена во 2008 година.
Тунелите на Османагиќ -- од кои едниот беше откриен веднаш до стара фабрика -- се ископани од рудари за време на средновековието, велат скептиците, додавајќи дека поранешната Југословенска армија била добро запознаена со нивното постоење. Податоците кажуваат дека тие биле познати уште за време на австроунгарската окупација.
Тврдењата на Османагиќ ги поткрепува американскиот автор Пол Вон Вард, „интердисциплинарен космолог“, кој напишал книги за реинкарнацијата и вонземската интервенција во човечката историја. 
„Босанската Долина на пирамидите е највозбудлив и најважен археолошки локалитет во светот. Босанските пирамиди се поголеми од египетските“, Кроејшн тајмс ја цитираше неговата изјава. „Тие се извонреден удар за конвенционалната историја -- овие гигантски структури биле изградени поголеми и подобри, па дури и порано -- на илјадници милји оддалеченост во Европа -- отколку пирамидите во Египет.“ 
Тој рече дека ја поддржува новата кампања во БиХ за официјално признавање на пирамидите како најстари и најголеми во светот. 
Дали овие храбри тврдења се вистинити? Или се само илузија конструирана од сонувач и псевдонаучник? Дебатата продолжува. Во меѓувреме, интригата му донесе на Високо место во туристичките брошури, а некои се надеваат дека „пирамидите“ ќе станат една од главните атракции на БиХ.
