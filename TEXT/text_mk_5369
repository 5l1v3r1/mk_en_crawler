23/04/2010
Од Игор Јовановиќ за Southeast European Times во Белград -- 23/04/10 
Кога Слободан Милошевиќ беше на власт, ингеренциите во Србија беа концентрирани во Белград. Починатиот диктатор се застапуваше за силно централизиран систем на територијална организација, тврдејќи дека тоа е потребно за да се одржи земјата во целина.
Денес Србија го наследи овој пристап. Експертите предупредуваат дека истиот го попречува напредокот и мора да биде преиспитан ако земјата додека земјата се приближува кон ЕУ. 
„Освен Белград, има само уште еден во извесна мера автономен и препознатлив регион во Србија -- покраината Војводина“, изјави Александар Попов, директор на невладиниот Центар за регионализам, за SETimes. 
„Ситуацијата во која Белград им ги распределува финансиските средства на локалните самоуправи низ цела Србија не е добра за регионалниот развој“, рече тој.
Според Попов, новиот модел треба да се избере преку јавна дебата. „Сигурно е дека децентрализацијата ќе резултира со подобар економски развој на различните региони, бидејќи тие ќе имаат сопствени тела кои ќе одлучуваат за парите што тие региони ги заработуваат.“
Нееднаквиот развој предизвика прилив на луѓе во големите градови -- Белград, Нови Сад и Ниш -- додека оддалечените области на земјата забрзано го губат своето население.
Нови Сад, на пример, имаше околу 200.000 жители пред 20 години. Оттогаш порасна на 320.000 со инфраструктурен систем целосно неподготвен за зголемувањето. 
Податоците за невработеноста и приходите фрлаат светлина на нерамнотежата. Стапката на невработеност во централната белградска населба Стари Град изнесува околу 2,5 отсто, додека во Лебане, општина во јужна Србија, изнесува околу 60 отсто.
Просечната плата во населбата Нови Белград на главниот град изнесува околу 520 евра месечно, додека во јужниот српски град Владичин Хан истата изнесува само околу 140 евра. 
Две третини од државните пари се инвестираат во северна Србија, додека остатокот оди за јужниот дел.
Србија е „многу неефикасна, централизирана и многу корумпирана држава, што е последица од времето на Милошевиќ“, рече Ненад Чанак, претседател на Српскиот совет за децентрализација за SETimes. 
„Како резултат на недостатокот на средните нивоа на власта ... неефикасноста на државната администрација е видлива на секој чекор“, рече тој. „Децентрализацијата претставува неделив дел од демократизацијата на општеството.“
Сега засега, идејата нема жестоки противници меѓу парламентарните партии и претседателот Борис Тадиќ тврди дека постои политичка волја за преземање дејства. 
„Прашањето на регионализацијата не е прашање на поделба на Србија, туку прашање на обезбедување подобри услови за сите луѓе во нашата земја, без оглед на тоа каде живеат“, рече Тадиќ отворајќи ја парламентарната расправа на оваа тема на крајот од март.
Претседателот рече дека децентрализацијата претставува „еден од најголемите предизвици со кои се соочува општеството“, додавајќи дека „сите институции мора да се вклучат во неговата работа за да се избегнат грешките од минатото“. 
