04/06/2009
(Nine O'clock, Сегa - 04/06/09; Трансперенси интернешнал, Ројтерс, УПИ, Блумберг, ББС, Еуропсервер, Јавно, Дневник, Медиапул, Макфакс, Б92, Косово тајмс - 03/06/09)
Политичките партии, по што следат граѓанските служби и парламентите, се сметаат за најкорумпирани институции или сектори, според истражувањето на Транспaренси интернешнал (ТИ), објавено во средата (3-ти јуни). Владините напори за борба против митото, генерално се сметаат за неефикасни, заклучи набљудувачката група со седиште во Берлин во својот Барометар за глобалната корупција 2009, кој опфаќа 69 земји и територии низ целиот свет.
Вкупно 68 отсто од повеќе од 73.000 испитаници ги идентификувале политичките партии како најкорумпирани институции, вклучително и во Босна и Херцеговина (БиХ), Грција и Србија. 
Политичките партии во БиХ и Грција добија просечна оценка 4,4 на скалата од 1 (воопшто некорумпирани) до 5 (исклучително корумпирани), при што 49 отсто, односно 57 отсто од испитаниците во двете земји, ги сметаат политичките партии за најкорумпирани државни институции. Српските партии добија нешто подобра оценка, 4,1, при што 30 отсто од Србите ги сместија на врвот од листата сектори и институции најзафатени од мито. На светско ниво, политичките партии во Панама и Боливија добија најслаби оценки од 4,6 и 4,5. 
Иако Романците лошо ги оценија своите партии и парламентот, давајќи им на сите оценка од 4,3, една третина од нив рече дека законодавниот дом претставува институција најзафатена од корупција. На светско ниво, 60 отсто од сите испитаници ги сметаат своите национални парламенти за корумпирани. Панама (4,6), Украина (4,5) и Индонезија (4,4) ги рангираа своите парламенти на најниско ниво во светот. Народот во овие три земји, како и во Литванија, го издвои својот законодавен дом како институција најзафатена од мито.
Турција беше единствената балканска земја во групата од 19 земји чии испитаници ги сметаат своите државни службеници за најкорумпирани. Турците ги оценија своите државни службеници со оценка 3,6, давајќи му иста оценка и на бизнис секторот во земјата.
Судството, кое се смета за корумпирано од страна на половина испитаници во истражувањето, беше издвоено како институција најзафатена од мито, од луѓето во другите балкански земји -- Бугарија, Хрватска, Косово и Македонија -- и седум други земји. Процентот на балканските испитаници кои го поддржаа ова мислење се движи од 38 отсто и 39 отсто во Бугарија и Косово до 44 отсто во Хрватска и 50 отсто во Македонија. 
Бугарите му дадоа на судството оценка 4,5, при што Украинците и Камерунците ги рангираа своите правосудства најниско. Хрватското судство доби оценка 4,4, додека македонското и косовското судство добија 4,2, односно 4,0.
Еден од клучните заклучоци на истражувањето на ТИ, спроведено меѓу октомври 2008 и февруари оваа година, е дека има многу повеќе недоверба во приватниот сектор отколку пред пет години. Според Барометарот 2009, 53 отсто од сите испитаници го сметаат приватниот сектор за корумпиран или „исклучително“ корумпиран, што е скок од 45 отсто од оние испитани во 2004 година, бидејќи сметаат дека истиот прибегнува кон митото како средство за влијаење на јавната политика. Ова, вели групата, покажува дека најсиромашните семејства и понатаму се казнувани од ситничавите барања мито.
„Овие резултати покажуваат дека јавноста е загрижена од финансиската криза предизвикана од слабите регулативи и недостатокот на заедничка одговорност“, рече шефот на ТИ Хугет Лабел. „Но, ние, исто така, сметаме дека јавноста е подготвена активно да го поддржи чистиот бизнис.“ 
Ниту една балканска земја не го издвои јавниот сектор во својата земја како еден од најзафатените од корупција, при што просечниот процент луѓе од регионот кои рекле дека платиле мито во претходните 12 месеци останува 4 отсто, десетпати помалку отколку на Блискиот Исток и во Северна Африка. 
Медиумите се најчисти од петте финансиски институции или сектори опфатени со студијата.
Украина е земјата со највисок процент корупција меѓу опфатените во истражувањето, со оценка 4,3. Следни се БиХ и Хрватска, со просечни оценки 4,2, односно 4,1. Шест земји се веднаш по нив, вклучително и Бугарија и Романија, со просечна оценка 4,0.
