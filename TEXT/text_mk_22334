16/10/2008
БРИСЕЛ, Белгија -- НАТО сака брзо решение на спорот околу името помеѓу Скопје и Атина, му рече генералниот секретар на НАТО, Јап де Хоп Шефер, на македонскиот премиер Никола Груевски, на состанокот во средата (15-ти октомври). „Сакаме взаемно прифатливо решение што е можно побрзо, за Македонија ... да стане членка“, изјави портпаролот на НАТО, Џејмс Апатураи, за новинарите. Македонија е подготвена за компромис, рече Груевски, но инсистираше на зачувување на македонскиот „идентитет и достоинство“. Тој потврди дека спорот останува главна пречка за членството во НАТО и ЕУ.
Груевски, исто така, се состана со шефот за безбедност на ЕУ, Хавиер Солана, истакнувајќи дека, со оглед на тоа што Македонија ги исполни сите технички предуслови, очекува одлука на ЕУ за воведување безвизен режим следната година. Груевски, исто така, се состана со американскиот амбасадор во НАТО, Курт Вокер, кој ја потврди поддршката на неговата земја за евроатланската интеграција на Македонија.
Во меѓувреме, во Скопје, претседателот Бранко Црвенковски рече дека замената на името поранешна југословенска република Македонија со Република Македонија - Скопје би било „фер решение“. Ова беше предлог што специјалниот претставник на ОН Метју Нимиц го даде пред априлскиот самит на НАТО во Букурешт, каде што Грција стави вето за членството на Македонија. 
Црвенковски и Груевски ќе се состанат во четврток и ќе се обидат да изградат заеднички став во врска со прашањето на името. Двајцата имаат забелешки за последниот предлог на Нимиц, обелоденет минатата недела. (MИА, МРТ, Макфакс, А1, Балканинсајт, Сител - 15/10/08)
