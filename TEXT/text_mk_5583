07/06/2010
Од Игор Јовановиќ за Southeast European Times во Белград -- 07/06/10 
Милован Рајевац е третиот српски тренер на клупата на Гана во изминативе осум години, по Милан Живадиновиќ и Ратомир Дујковиќ. Навивачите ќе чекаат да видат дали тимот ќе успее да го повтори -- или надмине -- успехот од Светското првенство во 2006 година во Германија, кога Дујковац ги предводеше Црните ѕвезди до првите 16.
Нема да биде лесно. Во Дурбан, Гана игра во истата група со трикратниот шампион Германија, непредвидливата Австралија и репрезентацијата која ја претставува татковината на Рајевац, Србија. Со оглед на тоа што Германија се смета за скоро сигурен победник, натпреварот Гана-Србија може да одреди која друга репрезентација ќе оди напред од групата.
Може ли Рајевац да ја остави настрана националната приврзаност и да го вложи срцето и душата во натпреварот? Неговиот одговор е недвосмислен. „Нема да има попуштање за Србија“, тврди тој.
„Секој мора да разбере дека не одам во Јужна Африка да продавам натпревари, туку -- ако можам -- да го повторам успехот на Ратомир Дујковиќ“, Ројтерс ја цитираше неговата изјава. Тој, исто така, й посака сé најдобро на Србија и рече дека не е исклучено двете репрезентации да се сретнат повторно во кругот од најдобрите 16. 
Спортскиот новинар Зоран Жеравчиќ, кој ја следеше претходната тренерска кариера на Рајевац, се согласи дека натпреварот ќе биде тежок. „Фактот дека тој е од Србија може само да биде проблем за нашиот тим, бидејќи тоа дополнително ќе го мотивира да се докаже себеси. Рајевац е пред сé голем професионалец“, изјави Жеравчиќ за SETimes. 
Рајевац, чиј прекар е Лале, е роден во малиот западен српски град Чајетина на 2-ри јануари 1954 година. Неговата фудбалерска кариера започнала во 1975 година, кога потпишал за Борац од Чачак. Потоа се префрлил во Црвена ѕвезда од Белград и Војводина, и на крајот ја завршил својата фудбалерска кариера во 1986 година, додека бил на списокот на Слобода од Ужице.
Оттогаш тој бил тренер во секој од неговите претходни тимови. Во 2004 година, откако тренерот на Црвена ѕвезда Љупко Петровиќ поднесе оставка, Рајевац доаѓа на неговот место и го води тимот до две победи. Сепак, управата го предава тимот на нов тренер. 
Неколку години подоцна Лале го донесе Борац до третото место во српската лига и европските купови -- најголем успех во историјата на тимот. 
Ова е човек кој може „да ја преземе вината за поразот и да ги заштити играчите, и затоа момците што ги тренира го сакаат“, вели Жеравчиќ. 
Рајевац замина за Гана во 2008 година и ја доведе репрезентацијата до Светското првенство, како и до второто место во Африканскиот куп на нациите изминатиов јануари. Иако Гана ќе биде ограничена поради отсуството на капитенот Мајкл Есиен, никој не мисли дека тоа ќе ја тргне настрана.
„Мојот тим ќе биде комбинација од младост и искуство, со оглед на тоа што првите редови ќе ги сочинуваат играчите на кои тимот се потпира со години“, рече Рајевац. „Тоа, исто така, ќе биде можност за играчите кои блеснаа на ФИФА У-20 Светското првенство, каде што Гана триумфираше.“
