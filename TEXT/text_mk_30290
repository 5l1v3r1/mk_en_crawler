19/12/2010
БЕЛГРАД, Србија -- Србија нема да презема правно дејство против актуелниот косовски премиер Хашим Тачи, кој неодамна беше обвинет, во извештај на Советот на Европа, за вмешаност во трговија со човечки органи на крајот од 1990-тите. „Ако некој не им е на располагање на нашите полициски и судски власти, не може да се отворат вакви процеси бидејќи тие личат премногу на политички судења“, рече во петокот (17-ти декември) српскиот обвинител за воени злосторства, Бруно Векариќ, за белградскиот весник „Блиц“.
Но, во истовреме, тој рече дека Белград е подготвен да им помогне на ЕУЛЕКС и албанските обвинители при спроведувањето истрага за обвинувањата. Српските обвинители, посочи тој, имаат силни докази кои укажуваат на шверц со органи од страна на членовите на Ослободителната војска на Косово (ОВК). Тачи беше еден од водачите на ОВК во периодот 1998-1999 година, кога се претпоставува дека се извршени наводните злосторства.
Соединетите Држави, во меѓувреме, објавија дека ќе продолжат со соработката со косовските водачи, и покрај извештајот на СоЕ. Филип Краули од Американскиот стејт департмент во саботата рече дека тврдењата на Марти нема да донесат никакви суштински промени во односите со Приштина. Истите, рече тој, се засновани на взаемниот интерес, а не на некој поединец. (AФП, Блиц, Национал, Б92, Танјуг - 17/12/10)
