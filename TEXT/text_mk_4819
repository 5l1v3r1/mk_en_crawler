02/03/2009
Од Иво Шчепановиќ за Southeast European Times во Мостар -- 02/03/09 
Агенцијата за безбедност на храната во Босна и Херцеговина (БиХ) одлучи да ги зајакне мерките за безбедност на храната. Откако Европската комисија (ЕК) издаде 35 официјални предупредувања за потенцијално опасна храна во 2008 година, агенцијата обелодени нова стратегија. Таа има намера да тестира околу 4.000 прехранбени производи оваа година, објави агенцијата со седиште во Мостар. 
„Оваа анализа ќе им помогне на различните институции да обезбедат сопствена проценка на храната, со цел заштита на здравјето на потрошувачите“, рече директорот на агенцијата, Сејад Мачкиќ, при претставувањето на планот на активностите на агенцијата.
Зголемувањето на контролите на храната ќе ги покрие Федерацијата на БиХ и Република Српска (РС). Двата ентитети планираат да тестираат по 2.000 прехранбени производи, како што наложи агенцијата, Институтот за заштита на здравјето и властите на прехранбената инспекција во РС. Кампањата ќе трае околу два месеци, според извештајот од 22-ри февруари во сараевскиот весник Oслобоѓењe. 
Во 2008 година, 4,66 отсто од прехранбените производи беше утврдено дека не ги исполнуваат безбедносните стандарди. Во поголем дел од овие случаи, тестовите покажаа присуство на Escherichia coli, стафилокока или салмонела во примероците.
„Можеме да кажеме дека нивото на затруеност на храната [во примероците што беа тестирани] е слично на она во другите држави од нашиот регион“, рече Мачкиќ, потврдувајќи дека целта на агенцијата е да продолжи со зајакнување на контролата и проверка на прехранбените производи во балканските држави.
Локалните власти во БиХ признаваат дека, до неодамна, тие се придржувале на старите регулативи наследени од поранешна Југославија. 
„Мораме да ја тестираме храната за потенцијална контаминација. Мораме да бидеме строги кога станува збор за квалитетот на храната“, соопшти агенцијата. Новите регулативи се првенствено за заштита на потрошувачите.
Агенцијата ќе продолжи да соработува со институциите на ЕУ за размена на информации во врска со стандардите на безбедноста на храната. Во декември Мостар беше домаќин на работилница за актуелната легислатива на ЕУ во врска со хигиенските услови за храната.
Агенцијата за безбедност на храната беше основана пред помалку од три години. Во неа работат 30 лица, вклучително и лекари, ветеринари, земјоделски инженери, економисти, адвокати и други професионалци од оваа област.
