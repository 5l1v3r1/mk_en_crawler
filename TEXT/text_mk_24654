07/12/2008
ATИНА, Грција -- Министерот за внатрешни работи, Прокопис Павлопулос, поднесе оставка по серијата немири кои ја потресоа земјата и убиството на еден тинејџер од страна на полицијата во саботата (6-ти декември). Но, премиерот Костас Караманлис одби да ја прифати неговата оставка.
Немири избија во Атина, Солун и други градови доцна во саботата, откако полицијата уби едно 16-годишно момче. Според сведоците, две момчиња фрлале камења и огнени топки кон полициски автомобил во областа Ексархија на главниот град. Полицаец од возилото уби еден од тинејџерите. Инцидентот извади на улиците стотици млади демонстранти, кои полицијата ги растера со солзавец. „Во тек е истрага и оние што се одговорни ќе бидат казнети“, рече Павлопулос.
Исто така во саботата, стотици имигранти кои чекаа ред за да поднесат апликација за азил, одржаа немири во центарот на Атина, палејќи ги корпите за отпадоци и каменувајќи ги автомобилите. Учесниците рекоа дека немирите започнале кога еден маж паднал во канал во близината, по што властите престанале да примаат апликации за тој ден. (ИТАР-ТАСС, ББС, РИА Новости, АНА-МПА - 07/12/08; AП - 06/12/08)
