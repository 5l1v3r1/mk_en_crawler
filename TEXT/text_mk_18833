06/05/2007
АНКАРА, Турција -- Парламентот повторно не избра нов претседател, на седницата во неделата (6-ти мај), на која беше повторено гласањето од првиот круг на 27-ми април. Првичното гласање беше поништено од страна на Уставниот суд поради немање кворум. Во неделата владејачката Партија на правдата и развојот (АКП) повторно не успеа да го добие двотретинското мнозинство во парламентот, поради бојкотот на опозицијата.
По последниот чекор назад, министерот за надворешни работи Абдула Ѓул -- кој беше единствен кандидат -- рече дека ја повлекува својата кандидатура. Тој, сепак, рече дека очекува да биде кандидат на АКП ако уставот биде сменет за да може претседателот да го бираат гласачите, а не парламентот. 
Во саботата се одржаа нови митинзи организирани од страна на секуларистичките организации против кандидатурата на Ѓул во Маниса и Чанаккале во западна Турција. На протестите повторно учествуваа илјадници луѓе. (СНН, Фокус, ББС Њус, АФП, Дојче Веле - 06/04/07; Заман, Радикал - 05/05/07; НТВ - 04/05/07)
