14/09/2004
БЕЛГРАД, Србија и Црна Гора -- Министерот за надворешни работи на Србија и Црна Гора, Вук Драшковиќ, изјави дека државата не е вмешана во етничките инциденти во Војводина. Во писмото до холандското претседателство на ЕУ во понеделникот (13-ти септември) Драшковиќ инсистира на тоа дека случаите на насилство, вербално малтретирање и графити против етничките Унгарци во Војводина претставуваат изолирани случаи, како и дека Владата на државната заедница го поддржува почитувањето на малцинските права. Во меѓувреме, унгарскиот министер за надворешни работи, Ласло Ковач, се состана со своите колеги од земјите-членки на ЕУ. Тој подоцна изјави дека решавањето на етничките прашања во Војводина е работа на законот и редот во Србија и Црна Гора, како и основен предуслов за интеграцијата во ЕУ.
Во другите вести, српскиот претседател Борис Тадиќ веќе една недела е хоспитализиран поради континуирано покачена телесна температура и акутна инфекција на респираторниот систем. Неговите помошници велат дека тој ќе продолжи со своите претседателски должности од болница, каде што, најверојатно, ќе остане уште неколку дена. (Данас - 14/09/04; Бета, Б92, Танјуг - 13/09/04) 
