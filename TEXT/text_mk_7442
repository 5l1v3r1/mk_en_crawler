01/05/2012
Билјана Пекушиќ за Southeast European Times во Белград -- 01.05.12 
Фиат аутомобилс Србија (ФАС) официјално е отворен веќе две недели, во распространетиот комплекс во Крагуевац, најголемата фабрика за производство на автомобили во Југоисточна Европа. Масовното производство на новиот „фиат 500Л“ почнува овој месец, при што првата нарачка ќе биде готова за изложбените салони до есен. Серџо Марчионе, директор на групата Фиат Крајслер, очекува да продаде 160.000 од нив.
„Извозот од фабриката следната година ќе достигне висина меѓу 1,1 и 1,3 милијарди евра“, рече за SETimes српскиот министер за економија, Небојша Чириќ. Пазарот е Европа и САД. 
Новата фабрика на Фиат е изградена на темелите на стариот автомобилски комплекс на Застава. Тоа беше гигант во индустријата пред 30 години, со 53.000 вработени и годишен извоз од 60 милиони евра.
„Само ѕидовите останаа од старата фабрика“, рече за SETimes Александар Љубиќ, советник во Министерството за економија и регионален развој. Тој објасни дека новата фабрика е опремена со најнова технологија и е еколошка. Во застрашувачкиот зафат, Фиат направи најмодерна фабрика за прочистување на отпадната вода, отстранувајќи 1.000 тони хром и 10.000 тони отпадна нафта.
Исто така, има добри вести и за работната сила во соседството. Од почетокот на годината ФАС вработи 256 нови работници. До крајот на годината, фабриката се очекува да има 2.400 вработени. 
Сепак, има одредена контроверзност околу новата фабрика. Прво, времето кога тоа се случува. Скептиците истакнуваат дека истата се отвора повторно само неколку дена пред изборите на 6-ти мај, посочувајќи дека се работи за предизборна тактика на владата.
Потоа, тука се финансиските и други мотиви на владата. Фиат за првпат пристигна во Србија во 2008 година, кога владата му отстапи на италијанскиот партнер 67 отсто од сопственоста на старата фабрика на Застава Крагуевац, заедно со други бенефиции. Конкретно, според условите на договорот, Фиат инвестира 700 милиони евра во новата фабрика, додека владата учествува со 200 милиони евра. Покрај тоа, Србија му дава на Фиат 10.000 евра за секое новоотворено работно место, како и атрактивни инфраструктурни подобрувања. 
„Србија, всушност инвестира во странско претпријатие, бидејќи инвестицијата на Фиат во фабриката е незначителна во споредба со инвестицијата на Србија“, вели во предизборната кампања поранешниот премиер Воислав Коштуница, пред изборите подоцна оваа недела.
Марко Благојевиќ, извршен дирктор на Центарот за слободни избори и демократија, организацијата која го следи изборниот процес во изминатите десет години, вели дека го видел ова и порано. Тој вели дека отворањето на фабриката на Фиат непосредно пред парламентарните и претседателските избори потсетува на предизборната кампања во 2008 година. Партиите на власт тогаш и сега го промовираа Фиат како голема инвестиција.
„Коалицијата околу Демократската партија ... го најави доаѓањето на Фиат во Србија и имаше огромна политичка предност. Она што беше најверојатен учесник во вториот круг, наместо тоа, „изби на првото место“, рече Благојевиќ за SETimes. 
И овојпат недостигаат некои делчиња на мозаикот. Српската јавност не знае какви се условите на договорот меѓу Фиат и владата, или како државата, всушност, ќе му даде пари на овој партнер од Торино.
Пред шест месеци Антикорупцискиот совет побара да го види договорот. Министерството за економија го обезбеди, но клучните делови во врска со обврските на владата беа изменети, намерно затемнети. Владата објави дека тоа е поради деловната тајна што Фиат не сака да ја објави.
Последното прашање е одлуката на Фиат да произведува нови 500Л. Иако моделот е дел од категоријата на помали автомобили, тоа е поголема верзија на „фиат 500“. Некои ја доведуваат во прашање побарувачката за поголем автомобил со оглед на променливите цени на горивото. Основната цена за 500Л ќе биде 16.000 евра.
Соседна Црна Гора има, исто така, корист од производството на Фиат. Во февруари, претставниците на претпријатието потпишаа договор за пренесување на новите автомобили преку пристаништето Бар. 
Црногорскиот министер за транспорт, Андрија Ломпар, вели дека се работи за 95 отсто од производството на фабриката во Крагуевац. Црна Гора се очекува да има профит од 700.000 евра оваа година и до 4 милиони евра следната година.
Српскиот претседател Борис Тадиќ, кој присуствуваше на отворањето на фабриката минатиот месец, напиша во напис објавен во весникот Блиц дека растот на извозот ќе се заснова на автомобилската индустрија. Тој следно предвидува партнерство со германските производители.
