17/11/2009
ПРИШТИНА, Косово -- Централната изборна комисија (ЦИК) во понеделникот (16-ти ноември) ги објави прелиминарните резултати од локалните избори во неделата, според кои 20 од 36 општини ќе одржат втор круг во декември. Демократската партија на премиерот Хашим Тачи победи во пет општини во првиот круг, по што следи опозициската Алијанса за иднината на Косово, со четири општини и Демократската лига на Косово со три општини. Српските партии победија во три нови општини, додека турската Демократска партија на Косово победи во Мамуша/Мамуса. Претседателката на ЦИК, Несрин Љушта, рече дека конечните резултати се очекуваат до крајот на неделава. Нерегуларностите беа мали, рече таа.
Но, опозициската партија Нова косовска алијанса објави видео-снимка на која изгледа како членовите на изборната комисија во Ѓаковица да ги полнат гласачките кутии по затворањето на избирачките места. Локалните медиуми објавија видео-снимки од Витина, на кои, исто така, се гледа ваква ситуација.
Во меѓувреме, претставниците на шест српски партии кои учествуваа на изборите во Грачаница, ја обвинија Независната либерална партија (СЛС) и косовската влада за местење на гласовите и бараат поништување на резултатите. Партиите велат дека премиерот Тачи финансиски ја поддржал СЛС со цел да влијае на гласачите. (Коха Диторе, Косова Сот - 17/11/09; ТВ21, Кохавижн, РТК - 16/11/09)
