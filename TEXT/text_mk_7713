17/04/2013
Пол Чикои за Southeast European Times во Букурешт -- 17.04.13
Финансиската помош од ЕУ наменета за справување со ерозијата на крајбрежјето на Црното Море ќе му даде финансиски поттик на романското и бугарското крајбрежје и ќе ја заштити животната средина, велат властите.
Претходно овој месец Европската комисија го одобри доделувањето на 145 милиони евра на Романија за заштита на нејзиниот крајбрежен појас, додека во Бугарија во тек е друг проект за рехабилитација на крајбрежјето финансиран од ЕУ.
„Изготвивме гeнерален план за рехабилитација на погодениот регион, чија цел е борба против ерозијата на крајбрежјето во текот на следните децении“, рече за SETimes Каталин Антон, портпарол на Апеле Романе Доброгеа, регионален сектор на државната управа за водостопанство.
Според проценките на управата, околу 40 метри крајбрежен појас во најпогодените области се очекува да исчезне во текот на следните 20 години.
„Парите што ги добивме од Европската комисија ќе бидат наменети за првата фаза од интервенцијата предвидена во овој генерален план, кој предвидува дејства за спречување на ерозијата до 2015 година. Оваа прва фаза ја решава појавата во областите со најсилен туристички потенцијал“, рече тој, додавајќи дека локалните власти ќе аплицираат за нови средства на ЕУ по 2015 година.
Европската комисија објави дека парите се распределени преку нејзиниот Фонд за кохезија, како и дека проектот опфаќа област која годишно привлекува 8 милиони туристи. Романија ќе придонесе за проектот со 25 милиони евра.
„Овој проект претставува конкретен пример за тоа како европските фондови можат да придонесат за економскиот развој на регионот и за заштитата на животната средина. Мерките ќе бидат од полза за локалните жители и за туристите ... и ќе ја подобрат атрактивноста на регионот за бизнисот и за туризмот“, вели комисијата.
Проектот за рехабилитација ќе се фокусира на пет зони што се протегаат на 7,5 километри и се најпогодени од ерозијата.
Oколу 33 хектари од плажите се очекува да се повратат до 2015 година, а со проектот ќе бидат отворени 250 работни места, со што корист ќе почувствуваат околу 278.00 луѓе што живеат во погодените области, вели Европската комисија.
Истовремено ќе се избегнат милиони евра штета со значително намалување на ризикот од поплави.
Бугарија, исто така, се бори со ваквата појава.
„Има голем број области по должината на бугарскиот брег на Црното Море кои се погодени од ерозија“, рече за SETimes Љубомир Димитров, асистент на Институтот за океанологија на Бугарската академија на науките во Варна.
Повеќе од 40 отсто од крајбрежјето, во должина од 378 километри, од Капе Сиврибурун на границата со Романија, па сé до устието на реката Резовска меѓу Бугарија и Турција, се подложни на ерозија и абразија.
Меѓу најпогодените области Димитров ги наведува селата Дуранкулак и градот Шабла на северот и „скоро целиот“ 20-километарски појас меѓу градовите Поморје и Бургас.
Подигањето на нивото на морето, екстремните ветрови, геолошката положба и промените во седиментните наслаги се некои од факторите на животната средина што ја предизвикуваат ерозијата долж крајбрежјето. Исто така, значајно влијание имаат и човековите дејства.
„Ерозијата се зголеми многу по прекумерниот развој на крајбрежјето“ во изминатите две децении, рече Димитров.
Северната плажа во туристичкиот град Приморско беше скоро проголтана од бурите во февруари 2012 година. Песочните брани што ги изградија локалните жители во обид да ја спасат туристичката сезона 2012 не беа од голема помош.
Се вели дека крајбрежјето е намалено за околу 20 метри од минатата година.
Проектот со цел спречување на ризиците од ерозија и абразија на крајбрежјето во североисточниот град Балчик треба да биде завршен во јули. Програмата чини скоро половина милион евра, од кои поголем дел ќе дојдат од Европскиот фонд за регионален развој.
 Дописничката Светла Димитрова во Софија даде придонес за овој напис.  
 Може ли спречувањето на ерозијата на Црното Море да го поттикне туристичкиот сектор во областа? Кажете ни ги вашите размислувања во делот за коментари.  
