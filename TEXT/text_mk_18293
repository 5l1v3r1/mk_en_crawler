14/06/2007
ПРИШТИНА, Косово, Србија -- Привремената влада во средата (13-ти јуни) официјално распиша конкурс за осмислување на новото национално знаме и грб. Тендерот, кој се базира на планот на претставникот на ОН, Марти Ахтисари, за надгледувана независност, е отворен за сите. Помеѓу идејните решенија не може да има државни симболи од која било друга земја и боите што се користат не може да бидат повторување на албанското или српското знаме. Сите идејни решенија за очекуваат во рок од две недели. Победникот ќе добие 10.000 евра. 
Во другите вести од средата, косовскиот Висок суд нареди Албин Курти, водач на движењето „Ветевендосја“ (самоопределување) да биде притворен уште 30 дена. Тој беше во притвор уште од насилничкиот митинг за независност во февруари, во која загинаа две лица, а многу други беа повредени.
Истиот ден, косовската полициска служба објави дека 18-годишен косовски Албанец е уапсен за наводен напад на постара Србинка во Приштина, при што й го скрши носот. Српскиот владин Координативен центар за Косово објави дека инцидентот во вторникот бил етнички мотивиран. (Глас јавности - 14/06/07; Косова лајв, Фокус, РИА Новости, РТС - 13/06/07) 
