25/08/2011
Бедрана Калетовиќ за Southeast European Times во Сараево - 25.08.2011
Јусуф Мемедовиќ брза по камената патека со рамазански леб во едната рака, а раката на неговиот внук Ахмен, во другата. Одат кон џамијата каде што ќе се молат, а потоа ќе го завршат денот со ифтар. 
За Мемедовиќ ова е 55-та година како пости за Рамазан и секоја, вели тој, е повредна од претходната. 
„Кога имав седум години, татко ми ме однесе во џамија да се молиме заедно. Тогаш ми објасни што означува Рамазан, зошто постат луѓето и со која цел не се јаде и не се пие ништо од изгрејсонце до зајдисонце“, рече Мемедовиќ за SETimes. 
Овој Рамазан е посебен за Мемедовиќ, затоа што ова е прва година на пост за неговиот внук. Тие брзаат за да стигнат до џамијата денеска за да го видат крајот на уште еден рамазански ден со другите верници во Братунац, град во северозападна Босна. 
„Во овие делови е традиција верниците да јадат ифтар заедно во џамиите. Сите доаѓаат пред молитвите, разговараат со соседите, а потоа заедно се молат и се гостат. Прво јадат мажите на вториот кат од џамијата, а откако ќе завршат, јадат жените,“ рече за SETimes ефенди Адмир Велиќ.
Оваа традиција од североисточна Босна датира од времето кога многу куќи немале струја, туку чекале со запалени свеќи топовите на ридот да го означат крајот на постот. За да споделат и да го јадат заедно тоа што секој од нив можел да го понуди, селаните се собирале во џамијата и таму го правеле ифтарот. 
Луѓето не гладуваат како порано, а и топовите се само далечно сеќавање, но заедничкиот ифтар останал како дел од традицијата за Рамазан. 
„Ифтар прво се прави со урми и со вода, а потоа следуваат традиционални јадења, при што е неизбежен рамазанскиот леб. Сето ова може да се јаде во сопствената куќа, но е многу повкусно кога одиме сите заедно, богати и сиромашни, роднини и соседи,“ истакнува Емина Хусиќ. 
По ифтар,верниците не си одат веднаш дома. Учениците по веронаука читаат соодветни текстови или пеат песни со религиозни мотиви. Кон оваа свеченост може да се приклучат сите верници без разлика на полот. 
Иако прославувањето Рамазан има општествено значење, многу верници се позаинтересирани за духовните аспекти. 
„Рамазан за мене значи чинење добри дела, живот во хармонија со Бога и со соседите, а ова најлесно може да се разбере кога ќе ги обединиме нашите молитви со заеднички ифтар. Така правеле моите дедовци и така правам и јас сега“, рече Вахидин Хајдаревиќ од Братунац за SETimes.
„Рамазан не е месец во кој покажуваме колку сме богати, туку е време кога треба да мислиме за оние што имаат помалку од нас. На ова нè потсетува нашиот најмлад верник,“ вели Велиќ.
Помошта што им се нуди на болните и на сиромашните е една од главните задачи на Муслиманите. Тие им даваат садака (помош во пари или во храна) на оние што немаат доволно. Целта на Рамазан е да донесе радост во секој дом, независно дали е богат или сиромашен.
