23/10/2012
Игор Јовановиќ и Линда Карадаку за Southeast European Times -- 23.10.12
Политичарите од Србија и Косово го употребија јазикот на дипломатијата во петокот (19-ти октомври), по официјалните разговори со претставниците на ЕУ во Брисел, но протестите против состанокот на косовско националистичко движење се претворија во насилство во понеделникот во Приштина.
Членовите на косовското движење Ветeвендосје се судрија со косовската полиција пред зградата на владата во Приштина, обидувајќи се да ги блокираат влезовите. Полицијата употреби солзавец за да ја растера толпата.
Повеќе од 60 демонстранти на Ветeвендосје беа уапсени, а неколку демонстранти и полицајци беа повредени. Двајца од демонстрантите, еден германски државјанин и еден член на Ветевендосје од косовското собрание, беа сериозно повредени.
Водачот на Ветевендосје, Албин Курти, ја обвини полицијата за кршење на човековите права.
„Полицијата прави повреда на основните човекови права со своето големо присуство на плоштадот, не дозволувајќи ни да се движиме слободно“, рече Курти, додавајќи дека бил накусо запрен од полицијата, а потоа ослободен, за време на протестот.
Состанокот во петокот меѓу српскиот премиер Ивица Дачиќ, косовскиот премиер Хашим Тачи и шефицата за надворешна политика на ЕУ, Кетрин Ештон, го одбележа почетокот на политичкиот дијалог на високо ниво, што претставува важен чекор за патот на Белград кон пристапувањето во ЕУ. Еден од условите на ЕУ за Србија е нормализацијата на односите со Косово.
Главниот слоган на демонстрантите беше „Нема пазарење со Србија“. Курти го обвини Тачи дека „й ги прости на Србија злосторствата што ги направи во Косово, ракувајќи се со Дачиќ“.
Тачи рече дека противењата на состанокот „се во согласност со агендата на противниците на независноста на Косово“.
Во Србија Дачиќ е критикуван поради состанокот со Тачи, кој е осомничен за злосторства против Србите.
„Никој не може да ме прекори за тоа што разговарам со Тачи, бидејќи јас бев и во војна со Тачи, но мојата улога како шеф на владата не е да повторувам војни“, рече Дачиќ.
Петар Петковиќ, портпарол на опозициската Демократска партија на Србија, изјави заSETimesдека состанокот бил „штетен за српските државни интереси“. Тој, исто така, го критикуваше Дачиќ за тоа што отиде во Брисел без платформа за дијалог усвоена од српскиот парламент.
Но, поранешниот српски претседател и водач на Демократската партија, Борис Тадиќ, ги поддржа преговорите.
„Србија не може да го реши прашањето на Косово без поддршка од ЕУ“, рече Тадиќ за Радио-телевизија Србија.
Дачиќ рече дека Србија е подготвена да дискутира за сите прашања, вклучително и за статусот на Косово, иако не гледа дека и другата страна покажува иста таква подготвеност. Тој додаде дека Србија сé уште не е подготвена да ја признае независноста на Косово.
„Време е за историски договор меѓу Србите и Албанците“, рече Дачиќ. Тој не специфицираше какво решение таквиот вид компромис може да донесе за Косово, но рече дека истото мора да ги земе предвид интересите и на Србите и на Албанците.
Тачи рече дека состанокот со Дачиќ бил неопходен за да се почне со решавање на прашањата меѓу Косово и Србија.
„Тоа не се лесни процеси, но јас работам за нашите деца, да не им ги оставиме проблемите од минатото“, рекол Тачи, според косовската новинска агенција Индексонлајн.
 Дописникот на SETimes Мухамет Брајшори во Приштина даде свој придонес за овој напис.  
