03/04/2009
 Кипар се рангираше на првото место меѓу земјите во ЕУ по употребата на соларна енергија, рече на 27-ми март кипарскиот министер за трговија, индустрија и туризам, Антонис Пашалидес, цитирајќи официјални податоци на ЕУ. Околу 90 отсто од домаќинствата и 50 отсто од хотелите во Кипар имаат соларни системи за загревање, објасни министерот. 
*** 
Најголемиот трговски центар на Балканот, Ушче, беше отворен во вторникот (1-ви март) во Белград. Српското претпријатие МПЦ Пропертис потроши 150 милиони евра за спроведување на проектот од 130.000 метри квадратни. Истиот ќе создаде 1.200 нови работни места. 
*** 
Најголемиот производител на челик во  Босна и Херцеговина АрчелорМитал Зеница, во вторникот (31-ви март) објави дека ќе отпушти 75 отсто од својата работна сила на неопределено време поради економската криза. „АрчелорМитал жали што мора да донесе ваква одлука и ќе продолжи тесно да соработува со синдикатите“, објави претпријатието. Истото ќе им плати на отпуштените работници 55 отсто од нивната плата. 
*** 
 Косовскиот Приштински меѓународен аеродром во неделата (29-ти март) ја објави својата одлука за 24-часовен распоред за исполнување на барањата на авиопревозниците. Одлуката уследи по темелна анализа.
*** 
Кина и ЕУ потпишаа протокол за проширување на договорот за поморски транспорт помеѓу Кина и ЕУ со Бугаријa и Романијa, во вторникот (31-ви март) во Брисел. Договорот од 2002 година е сега применлив за сите 27 членки на ЕУ. Протоколот го потпишаа кинескиот министер за транспорт Ли Шенглин, чешкиот министер за надворешни работи, Иван Лангер во име на претседателството на ЕУ, и комесарот за транспорт на ЕУ, Антонио Тајани.
*** 
Девизните дознаки на Албанците што живеат во странство се намалија за 150 милиони евра во 2008 година, во споредба со претходната година, објави Банката на Aлбанијa во вторникот (31-ви март). Минатата година албанските имигранти испратија дома околу 800 милиони евра, што е еднакво на 9,2 отсто од БДП на земјата, во споредба со 950 милиони евра во 2007 година. 
 (Разни извори – 27/03/09-03/04/09) 
