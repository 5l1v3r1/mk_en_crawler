24/02/2010
Од Горан Трајков за Southeast European Times во Скопје -- 24/02/10
Предизвикан од раширените критики дека судот е контролиран од опозициските социјалдемократи и ги попречува реформите, претседателот на македонскиот Уставен суд, Трендафил Ивановски, на прес-конференцијата минатата недела тврдеше дека институцијата си ја извршува својата работа.
„Уставниот суд ги отфрла честите реакции на своите одлуки“, рече тој, додавајќи дека поплаките се неосновани. „Судот и понатаму ќе биде доследен во својата одговорност -- да го штити уставот.“
Дебатата изби неодамна поради ревизијата на судот на законите за лустрација и внатрешни работи. Како резултат на ревизијата, на скоро 1.000 полицајци не им беше одобрено пензионирање пред да наполнат 64 години.
Како одговор на ова, членовите на полициските синдикати станаа најновата група демонстранти пред судската зграда. Тие, и други, го обвинуваат судот дека е под контрола на опозицискиот Социјалдемократски сојуз (СДСМ). 
Водачот на полицискиот синдикат, Тихомир Климовски, рече дека демонстрациите не биле обид да се изврши притисок врз судот.
„Уставно право на секој граѓанин е [да протестира]“, рече тој. „Во согласност со уставот, сите страни имаат право да ги претстават аргументите во своја одбрана, поточно во одбрана на материјалот кој е предмет на ревизија од страна на судот.“
Владата на премиерот Никола Груевски ги поддржа полицајците. 
„Очигледно е дека полицајците сакаат да го добијат она што, според законот за внатрешни работи, е нивно легитимно право. Судот повторно донесе одлука контролирана од друго место“, рече Груевски.
Критичарите на судот го обвинуваат дека претставува пречка за реформите, велејќи дека истиот им застанува на патот на владините одлуки на секој чекор. Неодамнешните судски одлуки ги блокираа иницијативите за обезбедување финансиска помош за семејствата со повеќе од две деца, и за жените постари од 40 години, кои примаат вештачко оплодување. 
Сé додека „одлуките на судиите се базираат на она што им е кажано од партијата која ги назначила на таа позиција или на нивните политички верувања, ако не и партиското членство, ние ќе имаме проблеми, протести и штета за државата“, рече Груевски.
Мнозинството од девет судии на судот беа назначени од страна на власта на СДСМ или за време на владеењето на СДСМ, и имаат мандат од девет години без можност да бидат сменети.
Владо Бучковски, член на парламентот од СДСМ и поранешен премиер, вели дека администрацијата на Груевски се меша во работата на судот. 
„Кога Груевски ќе го спомене Уставниот суд четирипати во своите пет последни изјави, очигледно е дека станал ноќна мора за него“, рече Бучковски. Тој вели дека владата планира да го стави под контрола судот оваа година преку новата легислатива која редефинира кој е овластен поднесувач на барањата таму.
Бучковски тврди дека владата се подготвува да го реформира судот оваа година поднесувајќи измени преку парламентот, со цел појасно дефинирање на тоа кој е овластен поднесувач на барања пред судот.
Сепак, владејачката ВМРО-ДМПНЕ вели дека изјавите на Бучковски немаат никаква основа и дека не е дискутирано за таква инцијатива во партијата. Пратеникот Сафет Незири од ДУИ -- партнер на ВМРО во владејачката коалиција -- рече дека неговата партија не слушнала за такви планови.
