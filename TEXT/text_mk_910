13/03/2007

Грчкиот претседател Каролос Папуљас во вторникот (13-ти март) пристигна во Загреб, во рамките на својата регионална турнеја. Тој е придружуван од министерката за туризам, Фани Пали-Петралија, заменик-министерот за економија, Петрос Дукас, и заменик-министерот за надворешни работи, Теодорос Касимис. 
*** 
Иранскиот министер за земјоделство, Џихад Мохамад-реза Ескендари и турскиот министер за земјоделство и рурални прашања во посета на земјата, Мехди Екер, во неделата (11-ти март) во Техеран потпишаа договор за соработка во земјоделскиот сектор. Турскиот министер предводи делегација на членови на парламентот, како и на претставници на водечките земјоделски фирми. 
*** 
Американскиот заменик помошник секретар за европски и евроазиски прашања, Метју Џ. Бриза пристигна во Грција изминатиот викенд и учествуваше на седницата на грчко-американската комисија за економска и трговска соработка, што се одржа во понеделникот (12-ти март). Разговорите се фокусираа на билатералните економски прашања, американските странски директни инвестиции и економското присуство на Балканот. 
*** 
Хрватскиот министер за финансии, Иван Шукер, во неделата (11-ти март) беше во Египет, на разговори со својот колега Јусеф Бутрос Гали и министерот за нафта, Амин Самех Самир Фахми. Разговорите се фокусираа на билатералната економска соработка во контекст на изгледите на Хрватска за членство во ЕУ и активностите на хрватското претпријатие за нафта и гас ИНА во Египет. 
*** 
Шефот за безбедност на ЕУ, Хавиер Солана, на 7-ми март во Брисел се состана со црногорскиот премиер Жељко Штурановиќ. Солана ги повика Црногорците да ја искористат својата новостекната независност за да ја развијат земјата и да учествуваат во регионалниот развој. Тој, исто така, ја потврди подготвеноста на ЕУ да ја потпише Спогодбата за стабилизација и асоцијација со Црна Гора што е можно побргу. 
*** 
Maкедонска воена делегација, предводена од началникот на Генералштабот, Мирослав Стојановски, минатата недела беше во Турција. Стојановски се состана со турскиот началник на Генералштабот, генерал Јашар Бујуканит, и разговараше за планирањето на логистичката поддршка во рамките на мировните мисии во странство. Тие, исто така, ја прегледаа билатералната соработка и можностите за организирање на обука за специјалните единици, како и размена на експертиза во одбранбените реформи поврзани со НАТО. 
*** 
Црногорскиот министер за надворешни работи, Милан Рочен ја истакна соработката со ОН и мултилатеризмот како врвен политички приоритет за неговата земја, за време на разговорите со генералниот секретар на ОН, Бан Ки Мун во Њујирк на 6-ти март. Рочен истакна дека таквата политика е во согласност со кандидатурата за евроатланска интеграција на неговата земја и регионалниот пристап. 
*** 
Данскиот министер за надворешни работи, Пер Стиг Моелер, ја потврди поддршката на неговата земја за кандидатурата за евроатланската интеграција на Црна Гора, за време на посетата на 6-ти март. Тој рече дека Црна Гора постигнала голем напредок од неговата последна посета пред две години. 
(Разни извори 06/03/07-13/03/07)
