25/11/2010
Од Игор Јовановиќ за Southeast European Times во Белград – 25/11/10 
Како уште еден важен чекор за својата кандидатура за членство во ЕУ, Србија во средата (24-ти ноември), доби официјален прашалник кој ќе ја процени подготвеноста на земјата да стане кандидатка за членство во ЕУ. 
Штефан Филе, комесарот за проширување на ЕУ, го предаде истиот за време на посетата на Белград во средата (24-ти ноември). Истиот содржи околу 2.500 основни прашања кои ги опфаќаат сите области на политичкиот и економскиот живот. 
Српските власти беа уверени дека тие можат да ги поднесат одговорите до Брисел до крајот на јануари. 
Според Филе, прашалникот за Србија бил моделиран според оние што веќе им беа дадени на Црна Гора и Албанија. Тој, сепак, посочи дека има одредени специфични прашања што Белград ќе мора да ги одговори. 
Прашалникот не ги вклучува директните прашања во врска со темите што можеби се најконтроверзни во односите меѓу Белград и Брисел -- имено, статусот на Косово.
Српскиот премиер Мирко Цветковиќ рече дека прашањето било покренато за време на состанокот со Филе, и дека било потврдено оти прашалникот го третира Косово на наутрален начин во однос на статусот, во согласност со Резолуцијата 1244 на Советот за безбедност на ОН. 
Слична изјава даде и комесарот. „Косово не е вклучено во прашалникот. И покрај тоа, има одреден број прашања кои се однесуваат на соработката меѓу Белград и Приштина. Но, и тие го третираат Косово на статусно неутрален начин, како и Договорот за стабилизација и асоцијација“, рече Филе. 
Тој рече дека предавањето на прашалникот отвора нова фаза во односите ЕУ-Србија. „Уверен сум дека српската влада ќе ја искористи оваа шанса и ќе ги изврши потребните реформи“, рече Филе. 
Главните очекувања на ЕУ се сега Србија да ја заокружи соработката со Хашкиот трибунал, успешно да го реформира судскиот сектор, доследно да се бори против корупцијата и да ги спроведува законите на начин кој ќе го убеди Брисел во нејзината подготвеност за членство во ЕУ. 
Извор од српската Канцеларија за европска интеграција изјави за SETimes дека одредувањето на јануари како датум за комплетирање на прашалникот е исклучително амбициозно. Ако биде успешно, вели изворот, Србија ќе биде меѓу земјите кои потрошиле најмалку време за поднесување на прашалникот.
Истиот извор рече дека работата е донекаде олесната за Белград, бидејќи тој може да се потпре на претходните искуства на другите земји во регионот. 
Србија ќе го третира Косово како интегрален дел од Србија кога ќе одговара на прашањата поврзани со покраината, но ќе истакне дека одговорноста за спроведувањето на реформите не е во рацете на Белград, додава изворот.
„Извршивме многу сериозни подготовки и директно ќе започнеме со работа на подготвувањето одговори за прашалникот што го добивме“, рече Цветковиќ. „Работата практично почнува денес.“ 
Поранешната шефица на Европската канцеларија за интеграција, Тања Мишчевиќ, рече дека процесот на европска интеграција овозможува воведување и разбирање на европските вредности како домашни вредности, и претставува нешто повеќе од едноставно исполнување на барањата на ЕУ.
„Со давањето на одговорите, всушност се обезбедува почетна позиција. Со тоа всушност се подготвува теренот за оценка на нечие ниво на развој во однос на исполнувањето на стандардите и се изготвуваат планови за преговорите во врска со идното членство“, им рече Мишчевиќ на новинарите во Белград. 
