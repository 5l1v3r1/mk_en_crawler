19/04/2010
Од Наташа Радиќ за Southeast European Times во Загреб -- 19/04/10
Односите меѓу Хрватска и Србија се подобруваат, при што нивните претседатели се состанаа во неколку прилики минатата недела. 
Хрватскиот претседател Иво Јосиповиќ се состана со својот српски колега Борис Тадиќ во Будимпешта, на трилатералниот состанок со унгарскиот претседател Лазло Сољом, пред да отпатува во српскиот регион Војводина, каде што говореше со претставниците на хрватското национално малцинство таму. 
Ваквите контакти, се согласија тие, ја зајакнуваат политичката стабилност и помирувањето низ целиот регион. 
„Ако Србија и Хрватска се согласат за своја обединета иднина и ако ги надминат проблемите од минатото ... тоа ќе ја покаже чесната намера и подготвеноста да ги преземат новите одговорности за целиот регион“, рече Тадиќ. 
Според белградската телевизиска станица Б92, Тадиќ и Јосиповиќ разговарале за можностите секоја земја да се откаже од тужбата за геноцид поднесена против другата земја, пред Меѓународниот суд на правдата во Хаг. 
Јосиповиќ рече: „Овие судски постапки имаат логика ако проблемот не може да се реши на друг начин, но јас верувам дека е можно да се решат“ преку взаемен договор. 
Основата за доаѓањето до тој договор, рече Тадиќ, е дека ниту едно злосторство „не може да остане нерешено и неказнато“ и дека правата на граѓаните мора да бидат најважни. 
Но, неодамнешните мирнољубиви посети на Јосиповиќ наидоа на критики дома. За време на говорот пред парламентот на Босна и Херцеговина (БиХ) минатата недела тој изрази жалење поради желбата на Хрватска да ја подели земјата за време на балканските конфликти во 1990-тите. 
Хрватската премиерка Јадранка Косор и членовите на владејачката Хрватска демократска партија (ХДЗ) остро ја критикуваа изјавата, при што Косор посочи дека коментарите претставуваат повреда на уставот на Хрватска.
Косор свика состанок во петокот (16-ти април) со петте поранешни премиери -- Фрањо Грегуриќ, Хрвоје Шариниќ, Никица Валентиќ, Златко Матеша и Мате Граниќ -- кои држеа позиции во владата за време на војната.
Секој од нив рече дека Хрватска никогаш не се обидела да оствари поделба на БиХ, ниту пак била агресор во таа земја. Јосиповиќ, рече Грегуриќ „кажа апсолутна лага која сега ќе й наштети на Хрватска“. 
Кога Јосиповиќ се врати во Загреб, отворено ја предизвика Косор на телевизија за да докаже дека не го прекршил уставот или ќе понуди своја оставка. Досега таа не одговори на повикот. 
