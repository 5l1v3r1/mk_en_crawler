19/07/2010
Текст и фотографија на Јусуф Рамадановиќ за Southeast European Times во Фазлагица Кула -- 19/07/10
Гачко е една од општините во Република Српска со најмал број на бошњачките повратници од завршувањето на конфликтот во периодот 1992-1995. Само 50 муслимански семејства се вратија во општината, која има вкупно население од нешто повеќе од 11.000 граѓани. 
Еден повратник е Мухамед Караило. Како 12-годишно момче, тој бил принуден да го напушти родното село Фазлагица Кула, кое се наоѓа во рамките на општината Гачко. Како бегалец, живеел во Дубровник, каде што трудољубиво работел на градилишта. 
Во 2000-та година се оженил, а во 2001-та година се преселил од Хрватска во САД. Тој живеел со неговата сопруга Мирзета во Мериленд. Работел како инсталатор на апарати за домаќинство, а неговата сопруга работела во фирма за пакување. 
И двајцата заработувале за пристоен живот. Живееле во една куќа со братот и сестрата на Мухамед, кои дошле во САД пред нив.
 „Оној кој не се обидува, не верува; за среќа е потребно толку малку. Имавме пари, но немавме време, ни волја да ги трошиме. Во САД, на почетокот, бевме импресионирани со се што видовме, но набрзо [станавме депресивни] бидејќи сите зборуваа за работата цело време, а таквата одговорност предизвикува главоболка. Треба да се има рамнотежа во животот ", вели Мирзета.
„Јас му ја дадов идеја на Мухамед да се вратиме во Босна, на неговата фарма", вели таа. Семејството Караило се врати во Фазлагица Кула во март 2009-та година. 
Сега тие одгледуваат јуници, телиња и волови. Тие исто така имаат две кучиња и коњ по име Путко, кој служи како домашно милениче и превозно средство. Кога снегот е длабок, Мухамед го јава Путко до локалната џамија и продавницата.
„Ќе имавме уште повеќе кокошки, но лисиците кои слегоа од околните планини ги украдоа", вели Мирзета, смеејќи се.
„Мојот сопруг изнајми простор во центарот на селото, кој некогаш беше гостилница и колонијал и имаме намера да го претвориме во земјоделска задруга. Нејзиното основање е поддржано од страна на општинските власти на Гачко, исто така“, додава таа.
Тие имаат инвестирано над 7500 евра од нивните сопствени пари во задругата досега. Мухамед вели дека добива поддршка од Имамот на Фазлагица Кула, Садет Билалиќ.
Семејството, исто така, поднесе барање до министерот за бегалци на БиХ Сафет Халиловиќ за донација на трактор. Ова ќе им помогне да сеат овес и пченица на 40-те хектари земјиште што го имаат изнајмено.
„Ние работиме и се трудиме и би сакале младите луѓе да се вратат Фазлагица Кула. Знаете, јас станувам во 5 часот наутро и уживам да го гледам изгрејсонцето во Гачко. Мојата душа е исполнета овде. Од минатата година до сега, имам одгледано и продадено 11 волови, од кои четири беа изложени на локалниот саем за волови оваа година. " 
Тој вели дека веќе добил одобрување од општинскиот суд за неговата идеја за земјоделска задруга. Главна за нивното враќање, Мирзета, вели дека за една година во Фазлагица Кула таа запознала повеќе луѓе отколку за време на целиот нејзин престој во САД. 
„Засадивме овоштарник. Ние се радуваме на цутењето на јаболката, крушите, праските, кајсиите, бидејќи сите овоштарници беа исечени во војната. Исто така, засадивме неколку зимзелени дрвја и неколку прекрасни рози."
Парот е среќен и задоволен. Тие истакнуваат дека имаат добри односи со нивниот сосед, Ранко Јањиќ, Босански Србин. Тие не се плашат од инцидентите кои се случиле, чија цел е да ги одвратат повратниците да се вратат дома - последни се графитите на муслиманските гробишта во блиското село Грачаница. 
„Започнавме од нула во Фазлагица Кула и нема да се откажеме", велат тие. 
Мирзета, која е четири месеци бремена, рече дека не сакала да имаат деца во САД. Мајките таму не поминуваат многу време со нивните деца, рече таа 
„Ние сакаме да планираме што и да правиме. Во Босна, ние сме емотивно исполнети. Во САД, јас се запишав во училиште за графички дизајн и нацртав една слика, и кога стигнав во Босна, почнав неколку слики." Една од нив ќе биде од нивниот коњ, Путко. 
