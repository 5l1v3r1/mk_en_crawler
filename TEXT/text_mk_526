08/04/2013
Александар Павлевски за Southeast European Times во Скопје -- 08.04.13
Златко Трајковски го опишува својот живот во Берово, Македонија, како скромен и среќен. Тој и неговата сопруга имаат "прекрасен брак" со две деца и фарма.
Трајковски е Македонец, а неговата сопруга е од Албанија. Тие се запознале преку посредник за бракови кој ги спојува македонските мажи со албански жени.
И тие се дел од еден растечки тренд.
Се проценува дека има околу 3.000 вакви меѓуетнички бракови во Македонија -- број што беше незамислив пред неколку години, кога имаше само неколку десетици меѓуетнички парови.
Низ целиот Балкан, има дополнителни знаци дека етничките бариери не се несовладливи, а социолозите велат дека мешаните врски и бракови се вредни, не само за луѓето кои се вклучени, туку и во поширок размер.
Неодамнешната фотографија на една Хрватка која бакнува Србин -- двајцата обвиткани во знамето на својата земја -- стана сензација на интернет, подигајќи ја јавната свест и поддршката за мешаните врски. Едно истражување на фондацијата „Фридрих Еберт“ покажа дека 41 отсто од граѓаните во Босна и Херцеговина (БиХ) ги поддржуваат мешаните бракови, а 10 отсто се неопределени.
Растечкиот број на меѓуетнички бракови меѓу Македонците и Албанците се смета за позитивен знак за двата народа кои имаат една историја на тензии. А, тоа може да има поголемо значење за руралните села во Македонија, каде што бројот на населението значително се намали.
„Мешаните бракови се пример за соживот и зближување на народите. Македонија е добар пример за ова, иако војните во поранешна Југославија оневозможија оваа практика да биде прифатена дури и порано“, изјави Милка Олевска, социолог од Скопје.
Олевска додаде дека мешаните бракови ќе помогнат за заживување на селата со нови семејства.
„Македонските села изумираат. Има многу ергени кои имаат потешкотии да најдат жени кои сакаат да живеат на село и да бидат земјоделци. За девојките од рурална Албанија ова не е проблем, па тие одлучуваат да дојдат во Македонија, да стапат во брак и живеат во село“, вели Олевска.
Илија Ацевски, социлог од Скопје, вели дека меѓуетничките бракови се последни од серијата бариери помеѓу етникумите.
„Таквите бракови, по дефиниција, се најреалниот и најсилниот показател за етнички соживот“, рече Ацевски.
Бројот на меѓуетнички бракови во БиХ не е познат, бидејќи земјата нема одржано попис од 1990-та година. Адмир Ласица, Бошњак, неговата сопруга Нивес, Хрватка, и нивната ќерка Рената живеат во Приедор. Двојката е во брак шест години.
„Функционираме како двајца нормални млади луѓе, а не како Бошњак и Хрватка“, изјави 35-годишниот Адмир заSETimes. „Не знаеме многу примери на мешани бракови од нашата област. Мислам дека е апсурдно да се критикува некој за националноста на неговиот брачен другар, но за жал во Босна денес има многу луѓе кои размислуваат така“.
Во БиХ има 52 училишта во кои учениците се поделени врз основа на националноста. Илија Маркан, кој предава социологија во гимназијата во Гламоч, Западна Босна, рече дека на децата им е тешко да ги надминат ваквите поделби.
„Институциите треба да направат повеќе кога станува збор за ова прашање, така што децата ќе можат да продолжат понатаму со животот, кога ќе го завршат училиштето, затоа што училиштето е најважното место за градење на карактерот на една личност“, изјави Маркан заSETimes.
Во Косово, конфликтот со Србија ги направи меѓуетничките бракови табу тема, оставајќи ги семејствата на мешани бракови да се пробиваат низ една тешка патека помеѓу заедниците на етничките Албанци и Срби.
Ментор Х. и Нита И., двојка од Приштина, рекоа дека претрпеле горчливи искуства бидејќи таткото на Ментор е Албанец, а неговата мајка е Србинка. Тие побараа нивното презиме да не се користи поради конфликтот што ова прашање го предизвика во нивното семејство.
„Јас сум тој што сум и горд сум на моите родители“, изјави тој заSETimes. "Кога бев дете, Албанците ме сметаа за Србин, а Србите за Албанец. Јас поминав низ сето ова сега и не се грижам за тоа како луѓето ме гледаат“.
Тој додаде дека ги знае и двата јазика и култури, и има пријатели од двете страни.
„Ова ме прави да се чувствувам богат во душата“, рече тој. „Се надевам дека овие разлики, кои се целосно неприфатливи за мене, нема да ги има во иднина“.
Нита рече дека нејзиното семејство реагирало лошо кога таа им кажала дека мајката на Ментор е Србинка.
„Бев тажна и засрамена поради таа реакција“, рече таа. „Моето семејство целосно го игнорираше фактот дека сум во брак. Ситуацијата се промени кога останав бремена и тие почнаа да го прифаќаат [Ментор] кога се роди нашето прво дете“.
И покрај тоа што бројот на македонско-албански бракови се зголемува, тој сочинува само околу 1 отсто од браковите во Македонија, според државниот Завод за статистика. Алберт Муслиу, извршен директор на Асоцијацијата за демократски иницијативи, рече дека верските разлики може да бидат поважен фактор отколку етничката припадност во малиот број на мешани бракови.
„Мислам дека зголеменото присуство на верските заедници и обичаи создава поделба“, вели Муслиу. „Знам многу случаи кои не можат да ја преминат таа бариера и овие односи не резултираат со брак поради стравувањето од стигматизација ... како тие ќе се соочат со блиските роднини?“
Олевска рече дека очекува повеќе млади луѓе да стапат во брак „без оглед на верата“. Таа додаде дека строгите традиции кај албанските муслимани ќе бидат тестирани од страна на помладите генерации.
Стравот од осуда сè уште постои, но Трајковски рече дека тоа не претставува толку голема загриженост колку што беше во минатото.
„Прво се плашев за тоа што ќе речат роднините, но кога наполнив 38 години решив да основам семејство, и така со посредник ја запознав мојата жена во Албанија“, рече тој. Сега имаме две деца и прекрасен брак и нема проблем што таа е Албанка, а јас Македонец. Живееме во селото, имаме фарма, скромен живот, но полн со среќа и задоволство“.
Стојан Китаноски, посредник за бракови од Берово, споил 20 двојки во источна Македонија. Тој рече дека понекогаш има потешкотии кои произлегуваат од верските разлики, но има малку проблеми кај албанските католици кои стапуваат во брак со православни христијани од Република Македонија.
„Разликите помеѓу луѓето од различни националности секој ден сè повеќе и повеќе се намалуваат“, изјави Китаноски заSETimes. „Јас ги спојувам момците од Македонија со албански жени кои сакаат да основаат брак. Го посетуваме семејството за да можат да се запознаат едни со други, и ако тие се вљубат ... нема проблеми за никого. Желбата за семејство ги надминува разликите“.
 Дописниците Дражен Ремиковиќ во Сараево и Линда Карадаку во Приштина го дадоа својот придонес во овој напис. 
Каква би била реакцијата на вашето семејство доколку стапите во брак со некој од различна етничка припадност и како вие би му одговориле на вашето семејство? Споделете го вашето мислење долу во делот за коментари..
