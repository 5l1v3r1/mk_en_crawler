04/04/2012
Сараево беше прогласен за „Најдобар град за посетување во 2012 година“ според интернет гласањето на страницата за патување „foxnomad.com“. Гласањето заврши во петокот (30. март). Главниот град на Босна и Херцеговина (БиХ) успеа да го победи Гуимараес, Португалија во финалето, откако изби пред низа конкуренти од медитеранските земји, како на пример Измир, Фетије, Севилја и други, на почетокот на изборот.
*** 
Од сите поранешни југословенски земји, Хрватска и Словенија беа најжестоко погодени од глобалната економска криза, рече српскиот аналитичар Мирослав Здравковиќ во извештајот од неделата (1. април). Според неговите пресметки, откако започна кризата во 2008 година, бројот на вработени во Хрватска се намали за 9,9 отсто, во Словенија за 9,2 отсто, а по нив следат Србија со 6,4 отсто, Црна Гора со 3,1 отсто и Босна и Херцеговина со 2,6 отсто.
*** 
Во понеделникот (2. април), американската фирма Шеврон објави дека ќе ги прекине своите активности во врска со гасот од шкрилци во Романија до остатокот на годината. Објавата дојде среде јавните протести поттикнати од еколошки причини. Романија ѝ даде дозвола на Шеврон да бара и да црпи гас од шкрилци на три крајбрежни периметри: Вама Вече, Адамклиси и Костинести кон крајот на март. 
*** 
Во понеделникот (2. април), француската компанија „Мишелин“ и српските претставници на власта потпишаа меморандум за разбирање во Пирот за инвестиција од 170 милиони евра за проширување на производниот објект на произведувачот на автомобилски гуми во градот во следните четири години. Се очекува првата фаза од проектот да отвори 700 нови работни места. Планот предвидува зголемување на капацитетот на производната постројка од 8 милиони на 12 милиони автомобилски гуми годишно до 2016 година.
*** 
Во понеделникот (2. април), податоците на заводот за статистика „Туркстат“ покажаа дека турската економија пораснала за 8,5 отсто во 2011 година. Минатата година, БДП по глава од жител досегнал 10.444 УСД. Во меѓувреме, Светската Банка усвои нова четиригодишна стратегија за соработка со Турција што предвидува средства од 4,45 милијарди УСД за поттикнување на конкурентноста и на вработувањето, за промовирањето на родова еднаквост и на јавните служби и за понатамошно продлабочување на стабилниот развој. Целта е да се поддржи Турција во нејзината амбиција да стане една од врвните светски економии до 2023 година, рече банката.
*** 
Во средата (28. март), Грција, Израел и Кипар се договорија да ја зголемат својата соработка во истражувањето на наоѓалишта на природен гас по откривањето на значителни резерви на јаглеводороди во израелските и кипарските ексклузивни економски зони во источниот медитеран и во однос на претпоставките дека има уште резерви во Грција. Договорот беше постигнат меѓу министрите за енергетика на трите земји во текот на конференцијата за енергетика во близина на Атина, организирана од страна на „Д економист“. 
*** 
Минатата недела, стотици српски фармери ги блокираа Белград и северниот регион на Војводина со своите трактори за да протестираат против новата програма за субвенции. Владата ги отфрли нивните барања како неосновани, аргументирајќи дека новите релулативи според кои субвенциите се доделуваат врз основа на количеството произведени или испорачани посеви отколку врз основа на големината на обработливата земја, ќе стимулираат поголема продуктивност.
*** 
Во четвртокот (29. март), Централната банка на Албанија ја намали својата референтна стапка за 0,25 отсто на 4,25 отсто. Целта на чекорот е да се создадат услови за остварување на инфлациската цел, како и за обезбедување на потребниот финансиски стимул за економијата. 
*** 
Рускиот државен гигант „Газпром“ се согласи да ги намали цените на природен гас за Бугарија за 11,1 отсто, објави бугарскиот министер за економија и за енергетика Делјан Добрев по средбата со претставниците на фирмата во Москва во петокот (30. март). Намалувањето на тековната цена од 600 УСД за 1,000 кубни метри важи од 1. април и ќе важи во текот на девет месеци.
 (Разни извори - 28.03.2012-04.04.2012) 
