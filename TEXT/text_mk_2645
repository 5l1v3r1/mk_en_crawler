12/07/2005
(Разни извори -- 11/07/05 - 12/07/05)
Голем број западни официјални претставници во понеделникот (11-ти јули) во Босна и Херцеговина (БиХ) присуствуваа на церемонијата на одбележување на десетгодишнината од масакрот во Сребреница на 8.000 мажи и момчиња од босанските муслимани. 
Обраќајќи се пред десетиците илјади ужалени, тие го признаа делот од одговорноста на меѓународната заедница за злосторството, ветувајќи, истовремено, континуирани напори за изведување пред лицето на правдата на оние кои го оркестрираа масакрот -- воените водачи на босанските Срби, Радован Караџиќ и неговиот воен командант, Ратко Младиќ. 
„Нашата прва должност е да ја откриеме и да се соочиме со целата вистина за она што се случи... [и] за нас кои работиме во ОН тешко е да се соочиме со таа вистина“, рече генералниот секретар на ОН, Кофи Анан, во пораката што ја пренесе неговиот шеф на персоналот, Марк Малох Браун. „Ние можеме да речеме -- и тоа е вистината -- дека големите нации не одговорија соодветно“, рече Анан. 
Во јули 1995 година контингент од 370 лесно вооружени војници на ОН, со наредба да пукаат само во самоодбрана, беше задолжен да ја штити Сребреница, која ОН ја прогласија за „безбедна зона“. Тие беа немоќни да ја спречат агресијата на силите на босанските сили под команда на Младиќ кои ја зазедоа енклавата на 11-ти јули. Во текот на следната недела силите на Младиќ го убија буквално секој маж и момче што можеа да ги фатат. 
„Жртвите веруваа во меѓународната заштита“, рече шефот за надворешна политика на ЕУ, Хавиер Солана, во својата изјава. „Но, ние, меѓународната заедница, ги изневеривме. Тоа беше огромна, колективна и срамна грешка.“ 
За време на церемонијата во меморијалниот центар Поточари во близина на Сребреница, британскиот министер за надворешни работи, Џек Строу, чија земја моментно претседава со ЕУ, исто така, го изрази своето лично каење за масакрот, опишувајќи го како „еден од најтемните поглавја“ во европската историја од 1945 година. 
„Срамно е за меѓународната заедница што дозволивме да се случи ова токму пред нашите очи“, рече Строу. „Јас особено се каам за ова. И длабоко жалам.“
Помеѓу меѓународните официјални претставници присустни на тажната церемонија во понеделникот беше и претседателот на Трибуналот на ОН за воени злосторства, Теодор Мерон, американскиот специјален претставник за прашањата на воените злосторства, Пјер Ришар Проспер, и Ричард Холбрук, пиранешниот американски дипломат кој учествуваше во преговорите за Дејтонскиот мировен договор со кој беше ставен крај на војната во БиХ. 
Повикувајќи на апсење и предавање на архитектите на масакрот, Мерон рече дека злосторствата извршени во 1995 година не беа само убиства. „Тие беа насочени кон конкретна група луѓе со намера тие да се уништат. Тие беа толку грозоморни што го претставуваа најтешкиот вид: геноцид“, рече тој. 
Трибуналот нема да ја има остварено задачата за носење правда и проттикнување на помирувањето во регионот се додека Караџиќ и Младиќ се наоѓаат на слобода, додаде Мерон. 
Сулејман Тихиќ, муслиманскиот член на трипартитно босанско Претседателство, исто така, повика на апсење и казнување на обвинетите од страна на МКТЈ за геноцид во врска со масакрот во Сребреница. 
„Единственото нешто што можеме да го направиме сега е да дадеме се од себе за пронаоѓање на исчезнатите и убиените -- да ги закопаме достоинствено -- и да ги казниме оние кои се одговорни за злосторството. Особено, најбараните воени злосторници Караџиќ и Младиќ“, рече Тихиќ.
