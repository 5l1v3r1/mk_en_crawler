18/05/2011
ВИЕНА, Австрија -- Новиот закон за медиумите и интернет цензурата кој е на сила во Турција, наскоро би можел да ја ограничи слободата на медиумите и пристапот до информации, објави ОБСЕ во вторникот (17-ти мај). Во писмо до министерот за надворешни работи, Ахмет Давутоглу, претставничката на ОБСЕ за слободата на медиумите, Дуња Мијатовиќ, изрази загриженост за неодамнешната одлука на Уставниот суд, со која на обвинителите им се овозможува да покренат кривична постапка против новинари години по објавување на материјалите. Претходно овој рок беше два месеци за новинарите во дневните весници и четири месеци за оние во другите печатени медиуми. ОБСЕ предупреди дека ако овие одредби останат, новинарите кои изразуваат критички ставови ќе работат во постојан страв. 
Мијатовиќ, исто така, изрази загриженост во врска со владините планови за воведување задолжително филтрирање на содржината за сите интернет корисници во август. „Интернет корисниците мора да имаат слобода да носат независна одлука во врска со користењето на филтри на содржината. Ако биде наметната, оваа регулатива ќе ги прекрши стандардите на ОБСЕ и меѓународните стандарди за слободниот прилив на информации“, додаде таа. (веб-страница на ОБСЕ, Хуријет, Аксам - 17/05/11)
