01/11/2007
AНКАРА, Турција -- Владата ги одобри економските санкции против групите што ја поддржуваат терористичката Курдистанска работничка партија (ПКК), вклучително и ограничувањето на одредена извозна стока. По состанокот на владата во средата (31-ви октомври) вицепремиерот Чемил Чичек рече дека „воените, политичките, дипломатските и економските мерки“ се преземаат истовремено.
Истиот ден, коментирајќи за турските предупредувања дека е можно да започне прекугранична операција во северен Ирак, Русија повика на воздржаност. Во интервјуто за новинската агенција Анадолу, заменик-портпаролот на Кремлин, Дмитри Песков, рече дека Русија ја разбира загриженоста на Турција во врска со тероризмот. Сепак, додаде тој, Анкара мора „да ја прифати својата одговорност како регионална сила“.
Во меѓувреме, Пентагон потврди дека им помага на турските безбедносни служби да се справат со заканата од ПКК. „Ние им даваме сé повеќе разузнавачки информации поради неодамнешната загриженост“, рече секретарот за односи со медиумите на Одделот за одбрана, Џеф Морел, на прес-конференцијата. (Сабах - 01/11/07; новинска агенција Анадолу, РТРС, Ројтерс, Милијет, АП, Гласот на Америка, АФП - 31/10/07)
