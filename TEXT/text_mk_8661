06/10/2011
Игор Јовановиќ за Southeast European Times во Белград -- 06.10.11
Изразувајќи противење во врска со законот за кој велат дека е дискриминаторски, унгарските водачи рекоа дека ќе ја преиспитаат поддршката на земјата за влез на Србија во ЕУ. 
„Ние сме многу посветени на европската интеграција на Србија, но пристапувањето не е реалистично со закони што колективно им ги негираат граѓанските права на луѓето“, рече унгарскиот премиер Золт Семјен во неделата (2-ри октомври), за време на посетата на Суботица, северниот српски град во кој живее големо етничко унгарско население.
Се работи за законот усвоен од страна на српскиот парламент минатата недела, во врска со враќањето на запленетиот имот и обештетувањето. Усвојувањето ваков закон претставува услов за интеграцијата во ЕУ. 
Сепак, една одредба во законот предвидува дека имотот конфискуван од припадниците на окупациските сили во Втората светска војна и нивните наследници, нема да им биде вратен. 
Унгарските партии во Србија велат дека мерката е неправична бидејќи ги опфаќа дури и оние Унгарци кои биле мобилизирани против нивна волја, или кои не извршиле никакво кривично дело.
„Убедени сме дека законот, со игнорирање на принципот на индивидуална одговорност, крши неколку одредби од уставот и не е во согласност со европските принципи“, рече претседателот на Сојузот на војводинските Унгарци, Иштван Пастор, член на владејачката коалиција во Србија. Тој рече дека ќе поведе постапка за на оценка на уставноста.
Семјен, пак, ја повика Србија да ги измени „неприфатливите делови од Законот за враќање на имотот, и да овозможи компензација и за унгарската заедница“. Во Србија живеат околу 350.000 Унгарци.
Во одговорот, вицепремиерот Божидар Ѓелиќ изјави за SETimes дека Србија е против колективната вина, но не сака никој да заборави кој беше против фашизмот за време на Втората светска војна.
Ѓелиќ, исто така, рече дека српските власти ќе се обидат да ја убедат унгарската заедница дека законот не наметнува колективна вина, но посочи дека актуелниот состав на парламенто нема волја да го измени законот. 
Ненад Чанак, водач на Лигата на социјалдемократите на Војводина, употреби погруб тон. „Ако избираме меѓу ЕУ и рехабилитацијата на оние кои ги убиваа нашите сограѓани и ги фрлаа во замрзната река, тогаш сериозно ќе се замислиме. Ќе размислиме каква е таа ЕУ и дали воопшто сакаме да пристапиме во истата“, рече Чанак. 
Уредничката на веб-страницата Еурактив, Смиљана Вукојичиќ, изјави за SETimes дека на 12-ти октомври Србија, најверојатно, ќе добие кандидатски статус од Европската комисија. 
„Сепак, сите членови мора да се согласат со тоа во декември. Токму тука Унгарија може да ја блокира Србија, а веќе имало случаи кога земји-кандидатки биле блокирани во напредокот кон ЕУ поради билатерални спорови со земјите-членки на ЕУ“, рече таа. 
Тензиите се, исто така, големи поради неколкуте физички судири меѓу Србите и Унгарците во мешаното село Темерин. Динко Грухоњиќ од коалицијата на невладини организации Граѓанска Војводина смета дека е мала веројатноста овие инциденти да ескалираат.
„Инцидентите се зголемуваат поради изборите и кога тензиите во регионот се големи. Инцидентите во Темерин не треба да се преценуваат, но отсуството на еден поширок чекор за спречување на нивните причини ќе резултира со тоа етничките заедници да живеат една до друга, наместо една со друга“, рече Грухоњиќ за SETimes. 
