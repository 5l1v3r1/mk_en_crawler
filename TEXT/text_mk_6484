11/08/2011
Наташа Радиќ за Southeast European Times во Загреб -- 11.08.11
Хрватските заемопримачи беа во хаос минатиот месец поради нивните заеми во швајцарски франци. Многумина ги изгубија своите домови и имот поради флуктуирањето на девизниот курс меѓу двете валути. 
Парите позајмени пред пет години во швајцарски франци, претежно за автомобили и недвижности, денес имаат многу повисока сума за враќање.
Редовното враќање на кредитите во швајцарски франци со текот на времето стана ноќна мора, бидејќи франкот се крена во однос на куната. Месечните рати за враќање на заемот почнаа драстично да растат. 
Враќањето на кредит од 100.000 евра се зголеми за 150 евра месечно како резултат на девизните промени меѓу куната, еврото и швајцарскиот франк. На 2-ри август швајцарскиот франк достигна рекодно ниво од 6,7 хрватски куни. 
Марија Л., учителка од Загреб, која подигнала банкарски кредит во швајцарски франци пред неколку години за да купи стап во предградие на Загреб, изјави за SETimes дека размислува да се приклучи на граѓанската група наречена „Франак“, која е формирана за да се стори нешто во врска со проблемот. 
„Само го следам девизниот курс секој ден и стравувам од денот во месецот кога морам да ја платам ратата од мојот кредит“, рече Марија. 
Според Хрватската национална банка, 25 отсто од заемите позајмени од хрватските банки се врзани за швајцарскиот франк. 
Економскиот аналитичар Дамир Новотни изјави за SETimes дека Хрватската национална банка првично ги предупреди заемопримачите, иако во блага форма.
„Тие говореа за ризиците, но комерцијалните банки не ги предупредија корисниците на кредити доволно јасно; тие ги намамија да подигнат кредит. Така, сега имаме ситуација [во која] голем број хрватски домаќинства не можат да ги вратат долговите, и тоа има сериозни последици. Не сум слушнал за ниту едно прифатливо решение [за проблемот]“, рече Новотни.
Премиерката Јадранка Косор рече дека банките или ќе ги намалат каматните стапки за станбените кредити врзани со швајцарскиот франк и соодветниот девизен курс, или ќе бидат оданочени.
Владата одлучи активно да се вклучи во решавање на проблемот бидејќи проблематичниот франк стана жешко политичко прашање оваа изборна година. 
Здеслав Сантиќ, главниот економски аналитичар на Сплитска банка рече за SETimes дека очекува швајцарскиот франк да престане да расте и да се избалансира со еврото, со што ќе се намалат месечните рати на хрватските заемоприматели. Тој рече дека луѓето кои подигнале кредит во швајцарски франци биле помалку или повеќе свесни за ризиците.
Претставниците на Хрватското банкарско здружение тврдат дека со олеснување на враќањето на кредитите во швајцарски франци, оние кои редовно ги враќаат кредитите врзани за друга валута, се соочуваат со дискриминација.
Според хрватскиот весник Вечерњи лист, 4.000 граѓани банкротираа, неможејќи да ги вратат кредитите. Повеќе од 3.000 ги отстранија кредитите врзани за швајцарскиот франк; други задоа кредити во евра. 
„Никој не ги присили овие луѓе да подигаат кредити во швајцарски франци. Тие сакале да профитираат на краткорочна база со плаќање помалку за нивните заеми од другите. Сега сакаат владата да им помогне. Зошто? Зошто другите, кои подигнале заеми во други валути, треба да се дискриминирани во тој поглед?“, рече за SETimes Желимир А. од Загреб.
