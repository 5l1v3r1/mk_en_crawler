30/09/2005
Од Ѓелу Трандафир за Southeast European Times во Букурешт – 30/09/05
Додека Романија се справува со последиците од најновите поплави, Европската инвестициона банка (ЕИБ) ги објави плановите за доделување заем во висина од околу 600 милиони евра за помош на земјата во реконструкцијата на оштетените патишта и железничката инфраструктура. 
„ЕИБ ќе ја поддржи Романија во реконструкцијата по неодамнешните катастрофални поплави, кои се без преседан во последниве децении“, изјави заменик-претседателот на ЕИБ, Волфганг Рот. „Во сегашнава ситуација на Романија й е потребно долгорочно финансирање кое нема да се коси со строгите критериуми што ММФ неодамна ги воведе за Романија“, додаде тој. 
Романија беше погодена од шест бранови на поплави оваа година, кои почнаа во април и мај, а продолжија и во септември. Осум лица загинаа во последните поплави, кои првенствено го зафатија југоисточниот дел од земјата. Во популарното туристичко место на Црното Море, Костинести -- каде што загинаа седум од вкупно осум лица -- плажите се опустошени, а околу 100 куќи се уништени. Во округот Јаломита стотици отцепени селани, претежно од ромската заедница, мораа да се засолнат во државното училиште со надоаѓањето на водата, која во некои области достигна три метри. 
Стотици војници беа ангажирани да ги зајакнат браните со вреќи песок, додека некои локални жители презедоа инцијатива и изградија свои сопствени брани.
Поплавите и поројните дождови влијаеја и на животот во Букурешт. Во зградата на Сенатот пратениците користеа чадори за да се заштитат од прокапувањето од крововите за време на седниците. 
При посетата на главниот град во петокот заменик-претседателот на Европската комисија, Франко Фратини, ја изрази својата солидарност со заедниците погодени од поплавите. Тој рече дека различни институции на ЕУ и земјите-членки ќе доделат повеќе од 500 милиони евра како помош за неопходната реконструкција во погодените региони. „Комисијата активно работи на одвојувањето или пренамената на средствата од различни финансиски механизми, како што е Фондот за солидарност на Европската унија и сите три инструменти за пред-пристап: ФАРЕ, ИСПА и САПАРД.“ 
Начинот на кој владата се справува со кризата доведе до политички расправии, при што опозициската Социјалдемократска партија го обвини претседателот Башеску за „кукавичлук“ и „неодговорност“ поради одбивањето да прогласи вонредна состојба. Почнаа да кружат гласини за тензии помеѓу Башеску и премиерот Калин Попеску Таричеану, макар што двајцата се појавуваа заедно за да ја координираат реакцијата на владата и инсистираа дека прогласување вонредна состојба е непотребно . 
Поплавите оваа година беа најлоши во последниве децении. Од април досега загинаа околу 77 лица, а стотоци куќи беа уништени. Според владата, целокупната штета изнесува повеќе од 1,5 милијарди евра, а економскиот раст, најверојатно, ќе биде забавен. 
Но, проблемот не престанува. Според метеоролозите, во следните денови се очекуваат нови врнежи. 
