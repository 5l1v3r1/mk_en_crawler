14/12/2009
Од Линда Карадаку за Southeast European Times во Приштина -- 14/12/09
Меѓународниот суд на правдата (МСП) во петокот (11-ти декември) ги заврши јавните сослушувања за законитоста на независноста на Косово, отворајќи го патот за разгледувањата.
Косово тврди дека неговата декларација за независност од февруари 2008 година не ја крши резолуцијата 1244 на ОН, тврдење кое Србија жестоко го оспорува.
Земјите како што се САД, Бугарија, Хрватска, Албанија и Саудиска Арабија одржаа говори со поддршка за ставот на Косово, додека некои земји, како на пример Русија, Кина и Романија тврдеа дека независноста го крши меѓународното право. 
Од вкупно 15 судии на судот, осум се од земјите што го признаа Косово, а седум се од земјите кои не го признаа.
„Факт е дека Косово е тука. Тоа е реалност“, рече Марко Прелец, директор на Меѓународната кризна група за Балканот, за весникот Коха Диторe. 
„Одлуката на МСП за Косово нема да има никакво значење ако Белград не знае што сака да постигне со неа“, рече поранешниот српски министер за надворешни работи Горан Свилановиќ за белградскиот весник Блиц. 
„Србија треба да подготви предлог за тоа што сака, и во која насока да се оди напред“, изјави Свилановиќ за Блиц, изјава која ја цитираше Б92 РТВ. „Разговорите на највисоките нивоа може да започнат на оваа тема, пред сé со претставниците на ЕУ, а потоа и со Русија и САД.“
„Судот може да ги анализира околностите на прогласувањето на независноста, може да го каже своето мислење за овие околности, но не може да припише политика на признавање на земјите. Затоа не можеме да очекуваме премногу од советничкото мислење на судот во Хаг“, рече словенечкиот претседател Данило Турк, професор по меѓународно право, за белградскиот весник Политикa, изјава што ја цитираше Б92 РТВ.
Одлуката на судот се очекува до средината на 2010 година.
