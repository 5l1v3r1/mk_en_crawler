28/11/2011
Дражен Ремиковиќ за Southeast European Times во Загреб -- 28.11.11
Корупциски скандали против хрватската владејачка партија ХДЗ ја тресат политичката сцена на земјата. Но, дали тие претставуваат отворање на една нова ера на транспарентност? 
Според медиумите, Канцеларијата за разбивање на корупцијата и организираниот криминал (УСКОК), го испитува искористувањето на партијата на повеќе од 4 милиони евра, подигнати за време на кампањата за парламентарните избори во 2003 и 2007 година, и за време на кампањата за претседателските избори во 2005 година, кога актуелната премиерка Јадранка Косор беше кандидатка на ХДЗ.
Во исто време, УСКОК ги проверува и наводите дека партијата го користела медиумското претпријатие Фими како параван за извлекување пари од државните претпријатија и министерства, и нивно пренесување во партиските благајни и џебовите на клучните водачи. 
Драган Зелиќ е извршен директор на ГОНГ, организација која е вклучена во набљудување на изборите. Тој вели дека несовпаѓањата откриени од неговата група треба да се доволни за да се спроведе истрага.
„На парламентарните избори во 2007 година, утврдивме дека ХДЗ потрошила [двојно од сумата] претставена во извештаите. Разликата беше очигледна -- но, никој не реагираше“, рече за SETimes Зелиќ.
ГОНГ, исто така, откри дека на ХДЗ му биле уплатени милиони од непознати извори во 2006 и 2007 година.
Иво Санадер, поранешен партиски водач и главен советник на Косор, е обвинет дека земал мито од договорите со проблематичната австриска Хипо банка во раните 1990-ти, кога беше заменик-министер за надворешни работи. Тој беше уапсен ова лето во Австрија и е екстрадиран во Хрватска за да му се суди.
Поранешниот премиер е, исто така, обвинет за финансирање на својата партија преку незаконски средства. Меѓу другото, тој се испитува за наводно примање мито од 10 милиони евра од унгарското енергетско претпријатие МОЛ, за што тоа добило контрола над хрватскиот пазар за нафта и гас.
Според извештаите на хрватските медиуми Иван Јерњак, заменик-претседател на ХДЗ, е, исто така, осомничен дека учествувал во скандалот со корупција. 
Претседателот на Трансперенси интернешнал во Хрватска, Никола Кристиќ, изјави за SETimes дека истрагата е суштински прв чекор.
„Сликите од судниците се најголемо предупредување за хрватските граѓани. Немаше ниту една кампања за која можеме да кажеме дека беше апсолутно транспарентна“, рече Кристиќ.
Нико Миличковиќ, 41, од Загреб изјави за SETimes дека не гласал со години, и дека политичките ситуации како оваа само придонесуваат за неговиот избор. 
„Сите се исти. Тие не сакаат да ја водат државата, туку да украдат што е можно повеќе пари од државниот буџет. Истите карактери се на политичката сцена со години и не се појавил никој нов. Затоа, немам за кого да гласам“, рече Миличковиќ.
„Овој скандал создава лоша слика за Хрватска и јас мислам дека многу граѓани нема да гласаат оваа година. Луѓето губат доверба во изборниот процес и политичарите, и со овие случаи се случува понатамошно губење на довербата во политиката“, рече за SETimes Жарко Пуховски, политички аналитичар и професор на Факултетот за политички науки во Загреб. 
Пуховски рече дека ХДЗ се обидува да ги задржи гласачите повикувајќи на патриотизам. Херцеговина, каде што Хрватите се мнозинство, сé уште се чини дека стои цврсто зад владејачката партија.
Скоро 300.000 Хрвати од Босна и Херцеговина (БиХ) кои имаат хрватско државјанство, се очекува да гласаат на изборите.
Дијаспората во БиХ има посебен начин на гласање: луѓето може да гласаат во БиХ на отворените избирачки места во хрватската амбасада и конзулатите, а исто така може да се вратат во Хрватска, каде што се наоѓаат нивните места на живеење. 
Невладините организации и опозициските партии жестоко се спротивставија на т.н. „систем на двојно гласање“, велејќи дека тоа му дава на ХДЗ неправична предност. Хрватските власти ветуваат дека ќе го решат проблемот со намалување на бројот на избирачки места во БиХ и на крајот со укинување на двојното живеалиште.
Но, овојпат можеби и системот на двојно гласање не е доволен да го спаси ХДЗ.
„Гласачите треба да сторат сé за да ја спречат владејачката партија да се врати на власт“, рече Предраг Мирановиќ (34) од Вараждин. 
„Не можам да гласам во Босна, но да можев дефинитивно ќе отидев таму на гласам уште еднаш. Само против ХДЗ“, рече Мирановиќ за SETimes. 
