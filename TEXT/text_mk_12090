12/07/2005
САРАЕВО, Босна и Херцеговина (БиХ) -- Американскиот претседател Џорџ В. Буш во понеделникот (11-ти јули) објави изјава по повод одбележувањето на масакрот во Сребреница во јули 1995 година и повика на апсење на неговите главни архитекти, поранешниот водач на босанските Срби Радован Караџиќ и неговиот воен командант, Ратко Младиќ. Во неговата порака, пренесена преку американскиот амбасадор за прашањата на воените злосторства, Пјер Ришар-Проспер, за време на церемонијата на одбележување на десетгодишнината од масакрот, Буш рече дека настаните во Сребреница се „мрачен потсетник дека постојат лоши луѓе кои убиваат недолжни луѓе без совест и милост“. Во својата изјава, пак, американскиот Стејт департмент, исто така, вели дека главните двајца обвинети за воени злосторства мора да бидат изведени пред лицето на правдата. Стејт департментот го повика Белград и другите влади во регионот да ги забрзаат напорите за нивно пронаоѓање и изведување пред Хашкиот трибунал. 
Исто така во понеделникот, отворена беше масовна гробница со телата на најмалку 100 Босанци. Претходно откриена во Будак, во близина на Сараево, отварањето беше намерно одложено да се совпадне со комеморацијата на годишнината. (Независне новине, Дневни аваз, Политика, Вечерњи лист - 12/07/05; ФЕНА, ПБС БиХ, ББС, Скај њус, СНН, АП, Ројтерс, СНН - 11/07/05)
