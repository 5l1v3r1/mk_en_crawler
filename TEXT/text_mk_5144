09/02/2010
(Финансиарул, Nine o' Clock - 09/02/10; AФП, Ројтерс, ДПА, Медиафакс, HotNews.ro, Eвропска комисија - 08/02/10)
Европската комисија (ЕК) предложи во понеделникот (8-ми февруари) крајниот рок што го доби Романија за намалување на својот буџетски дефицит да биде продолжен за една година до 2012 година, поради сериозноста на економската криза.
„Романија вложи сериозни напори да го ограничи влошувањето на својот буџетски дефицит и да ја зачува макроекономската стабилност во изминатава година“, рече Жоакин Алмуња, комесарот на ЕУ за економски и монетарни прашања. „Влошувањето на економската ситуација откако беа изнесени првичните препораки, го оправдува продолжувањето на крајниот рок за една година.“
Објавувајќи го својот нов предлог, Брисел соопшти дека Романија презеде ефикасни дејства за намалување на својот фискален недостиг минатата година, наведувајќи го намалувањето на јавните плати во државата и јавните трошоци за стоките и услугите. 
И покрај овие потези, романскиот извоз падна значително и домашната побарувачка се намали како резултат на глобалната економска и финансиска криза. Како резултат на тоа, економијата се верува дека се намали за околу 7 отсто во 2009 година, далеку над 4-те отсто што ЕК ги предвиде минатата пролет. 
По неколку години голем економски раст, Романија беше силно погодена од глобалната рецесија и побара меѓународна помош во март 2009 година за ублажување на влијанието. Во замена за пакетот за спас предводен од ММФ во висина од 20 милијарди евра, вклучително и 5 милијарди евра придонес на ЕУ, државата вети серија реформи за намалување на јавните расходи.
Mинатиот јуни, Брисел предложи отворање на процедура за прекумерен дефицит (ЕДП) против Романија, во врска со нејзината буџетска празнина од 5,4 отсто од БДП. Ова ја надминува границата од 3-те отсто од БДП за членките на блокот. Беа дадени препораки за негово усогласување до 2011 година.
Одобрувајќи го предлогот на ЕК, министрите за финансии на ЕУ усвоија одлука на 7-ми јули, одредувајќи краен рок од шест месеци за Букурешт да преземе дејства, и истовремено посочувајќи ги потребните корективни мерки.
„Буџетот за 2010 година, исто така, вклучува пакет мерки со кои се намалуваат трошоците за околу 2 отсто од БДП и се зголемуваат приходите за околу 0,5 отсто од БДП ... Закон за фискална одговорност со кој се воведува задолжителна среднорочна фискална рамка е поднесен до парламентот. Може да се заклучи дека Романија презема ефикасни дејства како што се бараше со препораките“, се вели во соопштението на ЕК.
Алмуња препорача: „Здружените напори мора да продолжат ... за да се загарантира исправка на дефицитот до 2012 година“. 
