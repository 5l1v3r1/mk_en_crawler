05/07/2005
(МИА, Макфакс - 04/07/05; Меѓународен кривичен трибунал за поранешна Југославија) 
Македонија во понеделникот (4-ти јули) побара од Меѓународниот кривичен трибунал за поранешна Југославија (МКТЈ) да ги ослободи обвинетите за воени злосторства Љубе Бошковски и Јохан Тарчуловски, во очекување на судскиот процес. 
„Македонската влада гарантира дека обвинетите ќе бидат на располагање на Хашкиот трибунал ако бидат условно ослободени и им биде дозволено да се вратат во Македонија“, рече министерот за правда, Мери Младеновска-Ѓорѓиевска, на рочиштето во МКТЈ во понеделникот. „Македонските државни институции имаат капацитет, правни механизми применливи за целата територија и способности за целосно почитување на одлуката на Судот во врска со гаранциите“, додаде министерот, ветувајќи целосна соработка на македонските власти со судот. 
„Владата ќе го информира Трибуналот и на негово барање ќе преземе активности ако обвинетите ја прекршат судската одлука“, рече Младеновска-Ѓорѓиевска. 
Бошковски и Тарчуловски се единстврните Македонци обвинети за воени злосторства. Со заедничкото обвинение што го издаде МКТЈ на 15-ти март, секој од нив се соочува со по три точки за прекршување на законите и обичаите на војувањето во врска со меѓуетничкиот конфликт во Македонија во 2001 година. Злосторствата за кои се обвинети се извршени помеѓу 10-ти и 12-ти август 2001 година, за време на полициската рација во селото Љуботен. 
Триесетгодишниот Тарчуловски се вели дека командувал со рацијата, додека 44-годишниот Бошковски, министер за внатрешни работи во тоа време, имал командна одговорност, според обвинителите. 
Вилијам Смит, кој го претставуваше обвинителството на МКТЈ на сослушувањето во понеделникот, рече дека барањето за условно ослободување треба да се одбие. 
„И покрај добрите намери на македонската влада, не постојат гаранции дека Бошковски ќе биде на располагање на судот и дека нема да врши притисок врз жртвите и сведоците“, рече Смит. 
Бошковски, кој има двојно македонско и хрватско државјанство, се соочува со обвиненија во врска со уште едно кривично дело, убиството на шестмина Пакистанци и еден Индиец од страна на македонската полиција во Раштански лозја, надвор од Скопје, на 2-ри март 2002 година. Поранешниот министер за внатрешни работи избега во Хрватска минатата година, но таму беше уапсен и држен во притвор во Пула сé до 24-ти март, кога беше пренесен во Хаг. 
Тарчуловски беше уапсен во Македонија на 14-ти март, а во Хаг беше пренесен два дена подоцна. 
