17/02/2005
САРАЕВО, Босна и Херцеговина (БиХ) -- Премиерот на БиХ, Аднан Терзиќ, во средата (16-ти февруари) повика на консултации во врска со пополнувањето на местата за српските министри во центалната Влада. Тие беа испразнети во декември со оставките на министерот за надворешни работи, Младен Иваниќ, министерот за транспорт, Бранко Докиќ, и заменик-министерот за цивилни прашања, Зоран Тесановиќ. Тројцата претставници на Српската партија за демократски напредок поднесоа оставка по воведувањето на меѓународните санкции во Република Српска (РС). 
Во меѓувреме, во Бања Лука, локалните медиуми во средата објавија дека обвинителите ги испитуваат наводите според кои изгласувањето на новата Влада на ентитетот во вторникот е обезбедено со купување на гласови во Парламентот на РС. Според некои извештаи на пратениците им се понудени илјадници евра за да гласаат за Владата на Перо Букејловиќ. Канцеларијата на високиот претставник го поздрави изборот на новата Влада, барајќи од неа да ги спроведе реформите и да соработува со Трибуналот на ОН за воени злосторства. (Независне новине - 17/02/05; РТРС, ПБС БиХ - 16/02/05)
