02/12/2005
БЕЛГРАД, Србија и Црна Гора -- За време на посетата на Белград во четвртокот (1-ви декември) бугарскиот министер за надворешни работи, Ивајло Калфин, рече дека неговата земја ќе поддржи какво било решение за проблемот на косовскиот статус до кое ќе се дојде преку компромис и директен дијалог помеѓу Белград и Косово. Говорејќи по состанокот со неговиот колега од Србија и Црна Гора, Вук Драшковиќ, Калфин рече дека Софија е за одржливо решение на косовското прашање, кое ќе значи и зачувување на постојните граници во регионот и кое нема да предизвика дестабилизација. 
Во меѓувреме, во Софија, претставниците на Меѓународните социјалисти и левичарските партии од земјите во Југоисточна Европа се состанаа на разговори за Косово и за координирање на ставовите. Тие понудија активно учество во разговорите околу конечниот статус, а следната недела ќе подготват и конкретни инцијативи за тоа. (Сега - 02/12/05; Танјуг, БНР, Бета, МПА, АНА, Телма ТВ - 01/12/05)
