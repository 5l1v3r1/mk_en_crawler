07/08/2008
БЕЛГРАД, Србија -- Министерот за одбрана, Драган Шутановац, ги повика двајцата преостанати српски бегалци обвинети за воени злосторства, Ратко Младиќ и Горан Хаџиќ, да се предадат. Тој беше цитиран во средата (6-ти август) во весникот „Блиц“ дека „цела земја е нивен заложник“, додавајќи дека тие мора брзо да се предадат или ќе се соочат со апсење во согласност со меѓународното право. „Блиц“ цитира владини извори според кои Белград ќе го уапси Младиќ и ќе го екстрадира во Хашкиот трибунал до крајот на овој месец, пред парламентот да се врати од летниот одмор.
Во Хаг поранешниот водач на босанските Срби Радован Караџиќ побара од Трибуналот да му нареди на поранешниот американски претставник Ричард Холбрук и поранешниот американски државен секретар Медлин Олбрајт да сведочат за наводниот таен договор. Во неговото барање кое во средата беше објавено од Трибуналот, Караџиќ ги повторува своите тврдења дека Холбрук му ветил имунитет од судско гонење од страна на Трибуналот на ОН во договорот од 1996 година, според кој тој требало да се повлече од функцијата претседател на Република Српска и од јавниот живот. Тој вели дека Олбрајт, исто така, му понудила имунитет од судско гонење. (ФоНет, Блиц, Б92, Вечерње новости, АП, Ројтерс, ББС, РТС, Макфакс, Ројтерс, АФП, РИА Новости - 06/08/08)
