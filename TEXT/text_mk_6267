21/07/2011
Хенри Шапиро за Southeast European Times во Истанбул – 21.07.11
Иако турското население е повеќе од 99 отсто муслиманско, неговата богата историја й обезбедува посебно место на земјата во срцата на христијаните низ целиот свет, особено православните христијани.
Дом на неколку од најстарите христијански цркви во светот -- како што е родното место на Св.Павле и Севселенската патријаршија, најпочитувана православна христијанска црква -- христијанските православни аџии и туристи се слеваат во Турција од целиот свет. 
Но, денес се останати само 2.500 православни Грци меѓу турските граѓани.
Турскиот закон бара православното христијанско свештенство и учителите да бидат турски државјани, регулатива која предизвикува безброј проблеми за Православната црква во Турција и која крајно може да го загрози нејзиното институционално преживување. 
Иако Севселенската патријаршија надгледува 60 цркви во и околу Истанбул, истата има само 28 свештеници квалификувани да држат литургија. Патријаршијата, исто така, има недостаток на учители и монаси. 
Еден од истанбулските православни манастири, Св.Георги во Бујук Ада, вложува голем труд за да донесе монаси. Од 1997 година тројца грчки монаси од планината Атос патуваа напред-назад меѓу Истанбул и Солун, престојувајќи во Турција на тримесечни периоди со туристички визи. 
Запрашан зошто тој и неговите браќа дошле во Турција, отец Калиникос рече дека дошле „според волјата Господова бидејќи ја сакаме оваа земја“. 
Севселенската патријаршија би сакала постабилно решение на нивните проблеми со човечка сила -- кое ќе им овозможи на повеќе луѓе како отец Калиникос да го следат својот позив. 
Шефот на Бирото за контакти со медиумите и човечки односи на Севселенскиот патријарх, отец Доситеос Анагностопулос, изјави за SETimes дека најголемата надеж на Патријаршијата е актуелната турска влада повторно да го отвори Православното теолошко училиште на Халки, кое владата го затвори во 1971.
Во моментов нема училиште за обука на православно христијанско свештенство во Турција. Отец Анагностопулос смета дека повторното отворање на училиштето во Халки претставува „императив“ за подобрување на верската слобода во земјата.
Тој, исто така, истакнува дека во 1960 година имало околу 200.000 грчки православни христијани во Истанбул, скоро 100 пати повеќе од сегашната бројка. 
Според отец Анагностопулос, „притисокот што го вршеа претходните турски влади“ ги избрка овие луѓе. „Овој притисок исчезна во последниве години, но оние кои заминаа не можат да се вратат“, додаде тој. 
Патријаршијата се надева дека на оние кои сакаат да се вратат ќе им биде дозволено да се вратат и, со соодветна документација, да станат свештеници или учители. Истата би сакала и турската влада да им даде работни дозволи на странските православни христијани кои сакаат да дојдат и да работат како свештеници или учители.
Отец Анагностопулос ја гледа Турција во иднина како најголема „мултикултурна“ нација во регионот. „Различни имигранти доаѓаат во Турција од целиот свет да најдат работа и многу од нив се христијани“, вели тој.
Кога ќе дојде тоа време, тој се надева дека христијаните ќе можат слободно да ја практикуваат својата религија. 
