05/03/2008
ВАШИНГТОН, САД -- На Косово ќе му требаат околу 1,3 милијарди евра финансиска помош во текот на следните години за да ја изгради својата економија и институции, рече помошник државниот секретар, Даниел Фрајд, пред комисијата на сенатот во Вашингтон во вторникот (4-ти март). „Не можеме само да претпоставиме дека Косово е на автоматски пилот и да си заминеме. За ова ќе треба постојано внимание на високо ниво до крајот на оваа администрација и во следната“, рече Фрајд. Тој додаде дека ЕУ може да обезбеди половина од потребната помош, САД одвоија околу 230 милиони евра, а остатокот може да го обезбедат меѓународните финансиски институции. 
Фрајд, исто така, објави дека голема донаторска конференција за помош на Косово ќе се одржи во јуни. Што се однесува до последните настани во Србија, Фрајд рече дека Соединетите Држави се надеваат оти Белград ќе го промени својот курс и ќе се придвижи кон интеграцијата во ЕУ. (РТК, Телеграфи, Ројтерс, АП, ВОА - 04/03/08)
