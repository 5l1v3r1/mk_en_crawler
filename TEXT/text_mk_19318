28/09/2007
ХАГ, Холандија -- Трибуналот на ОН во Хаг за воени злосторства, во четвртокот (27-ми септември) ги изрече казните во познатиот случај со „Вуковарската тројка“, во кој тројца поранешни офицери на Југословенската народна армија беа обвинети за масакрот во 1991 година на повеќе од 260 Хрвати и несрпско население на една фарма во Вуковар. Поранешниот српски командант Миле Мркшиќ доби 20 години затвор, додека неговиот подреден Веселин Шљиванчанин доби пет години за помагање во злосторствата. Третиот обвинет, Мирослав Радиќ, беше ослободен.
Судиите одлучија дека и покрај тоа што Мркшиќ не издал наредба за масакрот, неговите дејства им овозможиле на локалните сили на одбраната и паравојниците, да ги убијат жртвите. Судот отфрли пет точки од обвинението против Мркшиќ за злосторства против човештвото, бидејќи жртвите, кои најпрво се засолниле во една болница, биле воени затвореници, а не цивили. Обвинителката на Хашкиот трибунал, Карла де Понте, й се придружи на хрватската влада во критиките дека казните се премногу благи. Обвинителите бараа доживотна казна за сите тројца обвинети. 
Во другите вести од четвртокот, апелациониот суд на Трибуналот на ОН за воени злосторства ги потврди пресудите во судскиот процес од 2005 година на тројца поранешни членови на Ослободителната војска на Косово (ОВК). Судиите се согласија со одлуката на понискиот суд за ослободување на Фатмир Лимај, поранешен висок командант на ОВК, и Исак Муслиу, борец на ОВК, по сите точки од обвинението за убиство и тортура на затвореници. Тринаесетгодишната затворска казна на третиот обвинет беше потврдена. Обвинителите ги обжалија пресудите поради процедурални пропусти. Српските власти ги окарактеризираа првичните пресуди како „срамни“. (Вјесник, Вечерњи лист - 28/09/07; соопштение за печатот на ОН, АФП, ХИНА, ХРТ, Макфакс, Б92, Танјуг, Ројтерс, АП, ДПА - 27/09/07)
