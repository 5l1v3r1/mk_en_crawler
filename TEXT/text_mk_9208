13/08/2012
Мухамет Брајшори за Southeast European Times во Приштина -- 13.08.12
Косовската влада не заврши со изградбата на автопатот што ја поврзува земјата со Албанија, но продолжува со изградба на уште еден автопат за Македонија, и покрај неизвесноста и недовербата на јавноста во врска со финансирањето на проектот.
„Веќе започнавме со технички и административни процедури за објавување на интересот на заинтересираните претпријатија и за трансакциски советник. Процесот е отворен, транспарентен, со еднаква можност за учество. Се надеваме дека ќе имаме пристоен натпревар во процесот“, изјави за SETimes Лах Нитај, политички советник на косовскиот министер за инфраструктура.
Но, пред да почне градењето, Косово е обврзано да го спроведе стенд-бај аранжманот на ММФ, кој бара од земјата, која најпрво сака да ја расчисти сумата на првиот автопат, да утврди дали може да изгради уште еден.
„Имаше договор владата да влезе во договорни обврски во врска со планираниот автопат Р6 за Македонија дури откако приходите од приватизацијата ... ќе бидат примени и ќе биде позната конечната висина на трошоците за автопатот Р7 [за Албанија], за да може да се процени просторот што е на располагање за Р6 да се стави во одржлива фискална рамка“, изјави за SETimes Хозе Сулемане, резидентен претставник на ММФ, цитирајжи го извештајот на Фондот за Косово.
Високата цена на автопатот за Албанија и фактот дека договорот сé уште не е јавно објавен, e причина за загриженост, изјави за SETimes Незир Синани, висок аналитичар во приштинскиот Институт за развојна политика. 
„Буџетот на проектот е еднаков на годишниот буџет на државата -- многу висока сума. Според пресметките, се чини дека истиот е повисок од вредноста што ја плаќаат соседните земји за слични проекти“, рече Синани.
Синани, исто така, рече дека инвестициите мора да се пропорционални со потребите на граѓаните; цената на вториот автопат ќе ги ограничи инвестициите во другите економски сектори од суштинска важност.
Со оглед на значителната загриженост во врска со транспарентноста, Синани тврди дека јавноста треба да се вклучи во одлуката за тоа дали да се преземаат вакви проекти од голема важност.
„Друго поделикатно прашање што ги спеди инфраструктурните проекти во Косово е тоталниот недостиг на јавна транспарентност во врска со нивниот развој и спроведување. Ова некако ја намалува нивната важност бидејќи јавното мислење е фокусирано на непознатите детали како што се вредноста на проектот и начинот на неговото спроведување“, рече Синани.
Нитај, пак, вели дека и покрај критиките, изградбата ќе почне на почетокот од 2013 година, како и дека студијата во врска со истата за физибилити влијанието и влијанието врз животната средина беше комлетирана во 2006 година. 
„Обврската на владата, Министерството за инфраструктура и управниот комитет на министерството е да се продолжи со проектот. Наоѓањето средства е приоритет за владата и истата работи на изнаоѓање ресурси. Финансирањето на проектот ќе биде од државниот буџет“, рече Нитај.
Тој рече дека Македонија покажа одреден интерес за учество во проектот.
Сепак, македонската влада не кажува јасно дали ќе продолжи со изградба на делот од автопатот на својата територија.
