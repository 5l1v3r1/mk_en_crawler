16/02/2007
АНКАРА, Турција -- Специјалниот претставник на ОН за Ирак, Ашраф Ќази, во четвртокот (15-ти февруари) ја посети Анкара, како дел од турнејата за поттикнување на регионалната поддршка на мировните напори во Ирак. Тој оствари разговори со турскиот министер за надворешни работи, Абдула Ѓул. Двајцата, наводно, се согласиле околу потребата за „поголем регионален ангажман со цел да се поттикнат напорите за промовирање на дијалогот, помирувањето и градењето консензус во Ирак“.
Исто така, турскиот премиер Реџеп Тајип Ердоган во четвртокот посочи дека Анкара би можела да преземе чекори за воспоставување на контакти со водачите на ирачките Курди. Тој додаде дека ваквата иницијатива ќе има за цел постигнување на мир од двете страни на границата.
Во другите вести од четвртокот, началникот на турската армија, Јашар Бујуканит, се состана со американскиот заменик-претседател Дик Чејни, и советникот за национална безбедност, Стивен Хедли, во Вашингтон. Тие се фокусираа на две главни прашања: борбата против терористичката Курдистанска работничка партија -- за која Турција вели дека има бази во северен Ирак -- и противењето на Белата куќа за евентуална резолуција на американскиот конгрес во кои масовните убиства на Ерменците во Турција за време на Првата светска војна би биле опишани како геноцид. (Милијет - 16/02/07; веб-страница на ОН, НТВ, Чихан - 15/02/07)
