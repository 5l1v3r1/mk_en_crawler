15/03/2005
(Њусвик - 21/03/05; Зиуа, Pressreview.ro - 15/03/05; Dow Jones, AП, AФП, Ромпрес - 14/03/05)
Романската Влада во понеделникот (14-ти март) објави дека й треба повеќе време за да ги надмине разликите со ММФ во врска со буџетскиот дефицит на земјата за 2005 година. Властите се надеваат дека ќе ги убедат експертите на Фондот дека разликата од 0,7 отсто е остварлива. Понискиот дефицит, тврдат тие, би можел да го попречи спроведувањето на реформите потребни за членство на земјата во ЕУ во јануари 2007 година. 
Мисијата на ММФ треба да го посети Букурешт овој месец за редовниот тримесечен преглед на 24-месечниот, подготвителен стенд-бај аранжман во висина од 367 милиони американски долари, кој е на сила од јули 2004 година. 
Воведувањето на единствената стапка на данокот на доход за романските корпорации и поединци на почетокот од јануари предизвика загриженост помеѓу експертите на ММФ, кои предупредија дека тоа би можело да доведе до пониски приходи и дополнителен инфлациски притисок, како дополнение на оној што веќе се создаде со минатогодишното зголемување на платите во јавниот секторповисоко од очекуваното. Дефицитот за 2005 година треба да се одржува на ниво помеѓу 0,4 и 0,5 отсто од БДП, велат тие. 
„Преговорите ќе продолжат и јас сум убеден оти можеме да постигнеме договор со ММФ до крајот на април“, АФП го цитира заменик-премиерот Адриан Видану во понеделникот. 
„Точно е дека постојат разлики во проценката на претпоставените ефекти на овие мерки, како и оние што ќе бидат усвоени од страна на Владата“, рече портпаролката на Владата, Оана Маринеску. Според неа буџетскиот дефицит од 0,7 отсто, што се очекува да се оствари со мерките сепак ќе обезбеди „солидна макроекономска рамнотежа“. 
Владата тврди дека даноците собрани во текот на изминатите неколку месеци се за 12 отсто повисоки од истиот период минатата година, предвидувајќи дека тој тренд ќе продолжи и во следните месеци. Таа, исто така, смета дека економскиот раст од 5,3 отсто за оваа година, според проценката на ММФ, е премногу низок. 
И покрај тоа што на Романија й треба одобрение од ММФ за нејзината економска програма, неспроведувањето на реформите што ги бара ЕУ би можело да го одложи влезот на земјата за една година, до јануари 2008 година. Непостигнувањето на договор со Фондот во врска со економските параметри, сепак, би го блокирало потпишувањето на спогодбата за пристапување на Романија со Унијата на 25-ти април, рече Видану. 
Официјалните претставници на Европската комисија во Букурешт во понеделникот рекоа дека и покрај тоа што нема „формална врска“ помеѓу пристапувањето на Романија во ЕУ и статусот на нејзиниот стенд-бај аранжман со Фондот, „стабилната макроекономска рамка“ и понатаму останува клучен показател за подготвеноста на земјата за членство. 
