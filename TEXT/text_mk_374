23/01/2012
Енди Дабилис за Southeast European Times во Атина -- 23.01.12
Во Грција, земја која неодамна беше оценета од „Кредит Свис“ како најризична во светот за инвеститорите, има богатство, дури и ако не сте рударска компанија како Елдорадо од Канада, чија грчка подружница, Тракијан Голд Мајнинг, доби дозвола за истражување. 
Економската криза во земјата, која се бори да избегне банкрот и подготвува отпис на долгот од 65 отсто за заемодавачите, можеби ги заплашува инвеститорите, но, исто така, има сектори кои се привлечни за нив: земјоделската технологија, соларната енергија, туризмот, транспортот, логистиката, луксузни одморалишта, дупчењето на гас и нафта, управувањето со отпадот и телекомуникациите.
„Има многу можности тука во Грција", изјави за SETimes Елијас Спиритунијас, извршен директор на американско-грчката стопанска комора. Тој рече дека фамозната влада која е непријателски ориентирана кон бизнисот сепак се обидува да ја измени таа слика и да спроведе сериозни реформи. „Инвеститорите бараат стабилност и средина која нуди пониски даноци и во која е лесно да се работи. Грција сè уште не го нуди тоа на истото ниво како другите земји“ рече тој.
Извештајот на „Кредит Свис“, за кој Спиритунијас признава дека е „штетен“, уследи веднаш по четвртата година од длабоката рецесија и немирите против мерките за штедење во земјата, и кога атинската берза ги имаше најлошите перформанси во светот. Грција се најде на дното меѓу 50 земји во извештајот, кој ги оценуваше билансите на тековните сметки, државните буџети, долговите (Грција се дави во дефицит од 380 милијарди евра) и други фактори, и беше повеќе од само уште еден голем удар. Следни беа Португалија, чија економија, исто така, се бори, и Исланд. 
Тоа беше лош публицитет кој го натера министерот за развој, Михалис Крисохоидис итно да оди во Копенхаген да се обиде да привлече дански инвестиции и да направи нешто добро точно пред оваа скандинавска земја да го преземе ротирачкото шестмесечно претседателство со ЕУ на 1-ви јануари. Катимерини ја цитираше неговата изјава „Програмата за приспособување на економијата има за цел да даде јасни резултати во секторите на конкурентноста и растот во Грција“, но тој не кажа како.
Тој би можел да добие некои совети од Јоргос Маркопулос, генерален менаџер на Тракијан Голд Мајнинг, кој рече дека Елдорадо верува во Грција, и покрај кризата. „Рударското богатство на Грција покажува резерви од злато, што е многу охрабрувачко“, изјави тој за SETimes. „Раководството на Елдорадо знае во каква ситуација е Грција и како кризата ќе работи за инвестициите“, со зголемувањето на цената на златото во светот. 
Елдорадо, исто така, неодамна го превзеде Канадиан-јуропиан голдфилд, што нуди можност за понатамошно истражување во Грција преку Тракијан и проширување на операциите во Турција и Романија, иако некои аналитичари на пазарот се загрижени што ќе се случи ако Грција не ги исполни обврските и излезе од еврозоната.
Маркопулос изјави дека не е загрижен. „Во секоја инвестиција има предомислување“, рече тој. „Немаше инвестиции во оваа област и сега сметаме дека има шанса за нас“. Маркопулос, исто така, е рударски инженер.
Спиритунијас рече дека постојат знаци дека владата конечно сфати дека не може да ги лови потенцијалните инвеститори со лавиринтската бирократија, високите даноци или игнорирајќи ги нивните потреби. Тој укажува на укинување на законите за каботажа кои го одвратија профитабилниот бизнис со бродови за крстарење од атинското пристаниште Пиреја, каде има големи кинески инвестиции, предводени од компанијата Коско, која раководи со голем објект таму. И, Спиритунијас, чија организација е домаќин на големи форуми за бизнис климата, рече дека повеќе компании почнуваат да сфаќаат дека ситуацијата во Грција не е толку очајна за тие да не ризикуваат. 
Но, како што рече тој, новата коалициска влада предводена од поранешниот заменик-претседател на Европската централна банка Лукас Пападимос, одговорен за одржување на меѓународната помош која доаѓа за оваа задолжена држава, мора брзо да воведе нови мерки за привлекување на бизниси пред да се одржат изборите во април.„Колку побрзо ќе бидат спроведени големи реформи поврзани со странските директни инвестиции, толку побрзо тие можности ќе бидат реализирани“, рече тој.
Владата, исто така, преговара со инвеститори за намалување на долгоодложуваниот долг, Вклучување на приватниот сектор (ПСИ), што, како што вели Спиритунија, компаниите сакаат да го видат пред да ризикуваат. 
Банката на Грција соопшти дека вкупниот бруто прилив на капитал од странските директни инвестиции, кој ја отсликува ефикасноста на државата во привлекување на инвестиции, во 2010-та година се зголемил за 4,96 отсто, но бројките за немирната и турбулентна 2011-та година сè уште не се достапни. Но, тие би можеле да бидат зголемени поради стекнувањето од 400 милиони евра на фармацевтска компанија Специфар од страна на калифорниската фармацевтска компанија Вотсон, која е со седиште во Њу Џерси. Вотсон беше особено заинтересиран за генеричка верзија на лекот за чир Нексиум кој грчката компанија го прави. Пазарот на лекови во Грција генерира 6 милијарди годишно.
Измачената атинска берза, која опадна за 52 отсто во 2011-та година, втората најлоша година во последните 50 за берзата, ја започна 2012-та година со рекордно низок промет и загуби за повеќето акции, но властите се надеваат на повеќе инвестиции, дури и ако тоа се чини невозможно сега.
Оперативниот директор на организацијара, Димитрис Караисакис, рече дека иако извештајот на „Кредит Свис“ не помага, тој мисли дека тој не е предвесник за економска катастрофа. „Видовме многу извештаи кои предвидуваат катастрофа“, изјави тој за SETimes. „Има некои позитивни бројки бидејќи гледаме дека очекувањето на странски инвеститори не се намали [со] истиот обем“, како перформансите на берзата и постои надеж дека тие би можеле да се подобрат со цел да се оствари профит. „После ПСИ сите ние очекуваме да видиме промени“, додаде тој. 
