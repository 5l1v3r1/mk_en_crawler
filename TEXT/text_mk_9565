21/12/2012
Енди Дабилис за Southeast European Times во Атина -- 21.12.12
Со кратењето на платата од 40 отсто и завршувањето на привремениот договор како наставник по информатика, Фивос Каралис (32) вели дека внимателно размислува што ќе потроши за Божиќ, но сепак вели дека има повеќе среќа од многумина други Грци.
„Барем имам работа“, ги крева тој рамениците излегувајќи од голема продавница во центарот на Атина.
Атмосферата околу него не е весела: има малку Божиќни светла или знаци дека е најубавиот период од годината. „Нема да имам некое големо празнување ... Ќе купам неколку подароци и ќе потрошам помалку“, рече тој за SETimes.
По години прекумерно трошење кое ја доведе Грција во финансиска катастрофа, многумина ги држат своите паричници во џебовите оваа празнична сезона. Она што некогаш беше Божиќен бонус, беше намален за 80 отсто и многумина чекаат уште еден круг кратења на платите, даночни зголемувања и намалување на пензиите.
Иако премиерот Антонис Самарас го објави одобрувањето претходно овој месец на првата транша од 52,5 милијарди евра од заемите за спречување на колапс на економијата, повеќето Грци се сведени на минимален Божиќ.
Со невработеност од рекордни 26 отсто, некои луѓе не мислат на Божиќ.
„Не можам да мислам на подароци кога морам да ставам храна на масата“, рече за SETimesКатерина Васолу (30), која ја изгуби својата работа кога нејзиното претпријатие за ортопедски помагала банкротираше.
Атина го скрати својот Божиќен буџет за 90 отсто и населбите во градот малку го одразуваат духот што обично го исполнува воздухот во овој период. Општинските кратења на трошоците одговараат на кратењата во домаќинствата, така што многу балкони на становите останаа темни.
„Божиќните случувања оваа година не се насочени кон добивање лесна и накитена глетка и тие не се базираат на безгрижно трошење“, изјави за The Guardianградоначалникот на Атина, Јоргос Каминис.
Продавачите велат дека продажбата опадна за повеќе од 20 отсто од минатата година, тренд што принуди многу продавници да се затворат по празниците.
Една од најпопуларните големи продавници, Хондос центар, нудеше попусти и до 55 отсто на многу производи, во обид да се натераат луѓето да купуваат. Софија Ципра (33), продавачка на женски производи за убавина, вели дека луѓето се колебаат дали да купат.
„Има семејства без пари за основни работи, така што тие не купуваат козметички производи“, рече таа за SETimes.
Софија Андрианопулу (36), адвокатка за Амнести интернешнал, рече дека Божиќ во Грција оваа година ќе биде уште повеќе за децата.
„Се обидуваме тие да не разберат за оваа криза“, рече таа за SETimes, мислејќи на своите деца на возраст од 1 и 5 години.
