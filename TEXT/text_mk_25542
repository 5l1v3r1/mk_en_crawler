21/12/2009
БУКУРЕШТ, Романија -- Мандаторот Емил Боц доцна во неделата (20-ти декември) го објави составот на својата влада, која има вкупно 17 членови, заедно со него. Според новите информации, четворица ќе го претставуваат Демократскиот сојуз на Унгарците (УДМР), коалицискиот партнер на Либералдемократската партија (ПДЛ), додека останатите се или членови на ПДЛ или непартиски членови блиски до партијата. Предлозите за членовите на владата ќе се најдат пред надлежните парламентарни комисии во вторник, додека гласањето на целиот состав на парламентот се очекува в среда. Ако биде одобрена, владата ќе се состане за првпат в четврток, кога се очекува да го усвои законот за буџет за 2010 година. Боц објави дека владата ќе ги следи политиките што ги промовираше во 2008 година, кога беше формирана коалицијата на ПДЛ и Социјалдемократската партија. Ова вклучува значителна фискална консолидација, која ја бара ММФ. (Hotnews.ro, Финансиарул, Јурналул национал, Евениментул Зилеи - 21/12/09)
