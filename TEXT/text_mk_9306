08/08/2012
Катица Ѓуровиќ за Southeast European Times во Белград -- 08.08.12
Граѓаните на Југоисточна Европа се силно наоружени -- според Клирингхаус за Југоисточна и Источна Европа за контрола на лесно оружје, луѓето во регионот легално поседуваат 3 милиони парчиња огнено оружје, и уште 4 милиони парчиња нелегално оружје.
Србија води во регионот со оружјето, според Иван Цвијовиќ, полициски инспектор во одделението за јавен ред на полициската управа во Белград. Процентот на регистрирано огнено оружје на 100 луѓе изнесува 15,81.
Црна Гора има 14,36 парчиња оружје на 100 луѓе, по што следи Хрватска (8,36), Босна и Херцеговина (7,97), Македонија (7,63), Молдавија (5,44), и Бугарија (4,03). Грција и Романија имаат помалку од едно лиценцирано оружје на 100 луѓе, рече Цвијовиќ. 
„Скоро 45.000 парчиња оружје се во [рацете на] 3.300 правни лица, додека повеќе од 1 милион парчиња оружје ги поседуваат поединци [во Србија]. Тоа значи дека некои луѓе имаат повеќе од едно парче оружје. Честопати, регистрирано е само едно“, рече Цвијовиќ за SETimes.
Кога станува збор за нелегалното оружје, Србија е повторно водач во регионот со околу 1 милион парчиња нелегално оружје, според студијата на невладината организација Истражување за лесното оружје од Швајцарија.
Земајќи го предвид како легалното, така и нелегалното оружје, невладината организација објави дека Србија има околу 38 парчиња оружје на секои 100 луѓе.
Според Златко Николиќ, аналитичар во Институтот за криминолошко и социолошко истражување во Белград, поседувањето илегално оружје е резултат на две децении војни, конфликти, криминал и корупција. Тој рече дека благата казнена политика за поседување илегално оружје, исто така, мора да биде земена предвид -- во зависност од видот на оружјето и количините, казните се движат од три месеци затвор до условно ослободување.
Криминолозите тврдат дека најмалку 80 отсто од огненото оружје кое луѓето го кријат дома е од минатите војни.
Жителот на Подгорица, Новица С. (55), е страстен ловец и ги има сите документи за својата ловечка пушка. Но, тој исто така поседува нелегален пиштол „Берета“, подарок од неговиот татко кој се борел во Втората светска војна и го добил пиштолот како трофеј.
„Го користиме за специјални прилики -- прослава на венчавки, раѓање деца или Божиќ. Новиот закон вели дека на трофејното оружје мора да му е oтстранета ударната игла, така што немам намера да го регистрирам. Тогаш тоа нема да биде пиштол, туку играчка“, рече Новица, кој побара од SETimes да не го користи неговото презиме поради нелегалната природа на неговото оружје.
Во Хрватска има 313.818 регистрирани парчиња огнено оружје. Бројот на нелегално огнено оружје се проценува дека изнесува околу 600.000.
Од 450.000 возрасни граѓани во Црна Гора, 103.700 имаат дозвола за поседување огнено оружје. Во земјата има 170.000 парчиња легално огнено оружје, но Министерството за внатрешни работи проценува дека има иста количина и нелегално огнено оружје.
Според македонската невладина организација Цивил, која води национална кампања за контрола на оружјето во приватна сопственост, едно од четири македонски семејства чува регистрирано огнено оружје дома. Бројот на нелегални парчиња оружје во земјата од 2,1 милион луѓе изнесува 250.000.
Џабир Дерала, претседател на организацијата, рече дека на земјата й треба кампања за разоружување, бидејќи претходните обиди координирани од полицијата беа неуспешни. При последното собирање на оружјето, во јануари 2011 година, беа собрани 100 парчиња оружје, вклучително и пушки, мина и муниција.
„Проценките на Цивил покажуваат дека 110.000 до 170.000 луѓе во земјата имаат околу 500.000 парчиња нелегално оружје“, рече Дерала за SETimes.
Белградскиот Центар за безбедносни студии спроведе истражување во 2011 година за чувството на безбедност кај српските граѓани. Скоро 70 отсто одговорија позитивно.
„Но, нивното чувство на сигурност не се припишува на ефикасноста на државата, туку на нивната сопствена сила и на силата на нивниот сосед. Според тоа, јас сметам дека кога полицијата и обвинителството ќе почнат посериозно да ја извршуваат својата работа, ќе има помалку сомневање меѓу луѓето и тие ќе бидат подготвени да го предадат своето оружје“, рече Николиќ.
