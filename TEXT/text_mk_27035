04/08/2009
БЕЛГРАД, Србија -- Дик Марти, специјалниот известувач на Советот на Европа (СоЕ), во понеделникот (3-ти август) се состана со министерката за правда, Снежана Маловиќ, во врска со српските наводи за шверц со органи пред неколку години. Белград вели дека членовите на сега веќе распуштената Ослободителна војска на Косово, киднапирале српски цивили за време на косовскиот конфликт и ги носеле во кампови во северна Албанија, каде што им ги отстранувале органите за продажба на црниот пазар. Маловиќ рече дека нејзиното министерство ќе обезбеди секаква помош за решавање на случајот. Марти во вторник ќе се состане со српскиот обвинител за воени злосторства, Владимир Вукчевиќ, со роднините на киднапираните и исчезнатите лица од Косово и со претседателот на владината комисија за исчезнати лица, Вељко Одаловиќ. Во средата тој отпатува во Албанија, заради дополнително утврдување на фактите. Портпаролот на косовската влада, Мемли Красниќи, во понеделникот рече дека приштинските власти ја поздравуваат „секоја истрага за воените злосторства извршени во Косово“. (РТС, Б92, Танјуг, АП - 03/08/09)
