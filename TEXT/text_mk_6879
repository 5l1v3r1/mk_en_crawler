21/05/2012
Анес Алиќ за Southeast European Times во Сараево -- 21.05.12
ЕУ и Советот на Европа (СоЕ) предупредија дека нема да ги признаат резултатите од локалните избори во Босна и Херцеговина (БиХ) оваа есен, бидејќи владата не ги измени дискриминаторските одредби во уставот на земјата.
Но, изборната комисија на БиХ, сепак, ги закажа за 7-ми октомври, стравувајќи од меѓуетнички тензии во врска со централното изборно прашање: геноцидот во Сребреница. 
Европскиот суд за човекови права во 2009 година донесе пресуда дека БиХ мора да ги измени дискриминаторските одредби на уставот за да им овозможи на Евреите, Ромите и околу 14 други етнички малцинства да заземаат позиции во претседателството и во парламентот. 
Во уставот, кој беше зацртан со Дејтонскиот мировен договор од 1995 година, се споменуваат само трите главни народи во БиХ -- Бошњаци, Срби и Хрвати.
„Во случај да се одржат уште едни парламентарни избори без да се направат какви било измени, како што беше побарано со одлуката, меѓународната заедница во никој случај нема да ги прифати ваквите избори и нивните резултати“, рече Торбјорн Јагланд, генерален-секретар на Советот на Европа.
Јагланд им препорача на водачите на БиХ да ги комплетираат уставните реформи најдоцна до лето.
Официјалните претставници на СоЕ претходно се заканија дека ќе ја суспендираат БиХ од тоа тело, и предупредија за можна забрана за патување во ЕУ за претставниците на БиХ кои го попречуваат спроведувањето на пресудата на судот. 
„Локалните политичари се тие што треба да ги направат потребните чекори. Мора да се признае дека ова не е лесна задача со оглед на сложениот и фрагментиран уставен и политички систем. Убеден сум дека ова нема да се последни уставни амандмани“, рече за SETimes Сабина Волкнер, директорка на Фондацијата Конрад Аденауер-Штифтунг во БиХ.
Последниот обид за реформи пропадна во средината на март, кога мандантот на парламентарната комисија задолжена за уставни реформи истече, пред крајниот рок одреден за пратениците и политичките партии да се согласат за решение. 
Мандантот на комисијата сé уште не е продолжен. 
Реформите по општите избори во 2010 година беше, исто така, тешко да се спроведат, бидејќи на шесте владејачки партии им требаа 15 месеци да формираат нова централна влада. Оттогаш тие не успеаја да постигнат многу, вклучително и да го усвојат буџетот за фискалната 2012 година.
Ако буџетот не биде усвоен до септември, земјата нема да ги има неопходните средства да организира избори на 7-ми октомври.
Во меѓувреме, скоро 60 политички партии почнаа да се подготвуваат за избори во 139 општини, иако малкумина се очекува да го поминат изборниот праг.
Предизборната кампања се фокусира на источниот град Сребреница, местото на масакрот од 1995 година на 8.000 Бошњаци. 
Во 2008 година изборната комисија на БиХ й даде на Сребреница -- претежно бошњачки град пред војната во периодот 1992-1995 година -- специјален статус за да им овозможи на Бошњаците кои заминаа, да гласаат за градоначалник. Истата не одлучи да й даде ваков статус на следните избори во октомври.
„Бошњаците во Сребреница сега ќе бидат надгласани од српското мнозинство, кое за првпат ќе може да постави свој градоначалник“, рече за SETimes Абдурахман Малкиќ, поранешен градоначалник на Сребреница.
Малкиќ предупреди дека ваквиот развој на настаните ќе води до уште еден егзодус на Бошњаците од Сребреница и ќе го финализира нејзиното етничко чистење. „Сребреница не е само политичко и правно прашање, туку и морално, и светот не може да дозволи негаторите на геноцидот да управуваат со градот“, рече тој. 
Постојат индикации дека жестоката предизборна реторика во врска со Сребреница -- вклучително и комеморацијата на геноцидот во јуни -- и судењето на воениот српски генерал Ратко Младиќ во Хаг, ќе водат до меѓуетнички тензии од кои ќе имаат корист само националистичките партии. 
Водачот на босанските Срби, Милорад Додик, веќе почна да им се додворува на националистичките гласачи. Тој го нарече Младиќ голем воен стратег и одби да прифати дека во Сребреница се случи геноцид.
