15/05/2013
Ивана Јовановиќ за Southeast European Times во Белград -- 15.05.13
Српската православна црква се соочува со критики откако некои нејзини претставници учествуваа во протестите што се организираа против неодамнешниот договор постигнат меѓу Србија и Косово во Брисел и упатија, како што некои аналитичари и функционери ги нарекуваат, „закани против државата“.
Србите од северно Косово, кои не го прифаќаат неодамнешниот договор, на 10-ти мај организираа протести во Белград на Плоштадот на Републиката, под мотото „Ние остануваме во Србија“.
Повеќе од 3.000 демонстранти се собраа на митингот кој го предводеа претставници на Демократската партија на Србија и Радикалната партија. Меѓу говорниците на митингот беа и политички претставници на северните косовски општини и достоинственици на Српската православна црква, митрополитот Амфилохије Радовиќ и пензионираниот владика Атанасије. 
„Премиерот [Ивица] Дачиќ вели дека е за реалистична политика и световна Србија, наместо некаква рајска. За жал, и Ѓинѓиќ говореше вака и гледате како заврши. Господ нека суди“, рече Атанасије пред толпата народ, мислејќи на убиениот премиер Зоран Ѓинѓиќ.
Амфилохије, кој го добил својот чин во времето кога на поранешниот српски претседател Слободан Милошевиќ му требала црковна поддршка за неговите војни, одржа молитва на протестите за упокојување на владата и парламентот на Србија.
Однесувањето на двајцата црковни претставници наиде на критики.
„Сé што се случи во петокот во Белград, особено учеството на црковните претставници, не можам да го опишам со ниту еден друг збор освен како скандал. Митрополитот Амфилохије кажа молитва за упокојување на владата и парламентот, [молитва] која се кажува само за умрените и за време на нивниот погреб. Ова е директна закана до владата и највисокото законодавно тело, нешто што е без преседан“, рече Мирко Ѓорѓевиќ, социолог по религија и член на уредништвото на списанието Republika за SETimes.
Патријархот Иринеј се обиде да ја дистанцира црквата од инцидентите.
„Митрополитот Амфилохије побара да отслужи молебен во храмот и јас се согласив. Сé друго што беше направено надвор од храмот е негова лична работа и негов личен став. Ниту јас, ниту Синодот, ниту црквата, не стоиме зад тоа“, рече патријархот Иринеј за Танјуг во петокот.
Патријархот додаде дека Атанасије немал негова дозвола да излезе на сцената во Белград.
Дачиќ рече дека изјавите биле несоодветни и рече дека црквата не треба да упатува отворени закони кон државата.
„Никој нема право да им се заканува на другите и да се однесува како да живееме во време на инквизицијата“, рече тој.
Даница Радисављевиќ, професорка по српски јазик од Пожаревац, беше, исто така, вчудоневидена од ситуацијата.
„Не ми се верува дека има луѓе што му служат на Господ и ја претставуваат црквата, и имаат ваков пристап. Тие треба да шират вера, надеж и љубов меѓу сите луѓе ... Но, што прават тие? Им помагаат на луѓето да станат полоши за себе и за целиот свет“, рече Даница за SETimes.
Сунчица Трајковиќ, домаќинка од Врање, се согласува.
„Амфилохије се молеше за упокојување на парламентот, додека некои од парламентарците стоеја пред него ... Збунета сум и повеќе не знам што да мислам и што да верувам“, рече Сунчица за SETimes.
Претставниците на Вистинската српска православна црква, паралелна на Српската православна црква, рекоа дека инцидентот покажува оти државата и црквата се во конфликт.
„Ова е обид да се привлече народот за нивни сопствени цели и проста борба со актуелната власт, која не сака да ги крие срамните детали за црквата“, рече за SETimes Уром Манчиќ-Цтец Урош, претставник на паралелната црква.
 Каква улога треба да имаат верските водачи во јавната политика? Кажете ни ги вашите размислувања во коментарите.  
