03/05/2010
Истражувачки тим тврди дека дрвената структура во облик на брод што ја пронајде на планината Арарат е Ноевата арка. Кинеските и турските ископувачи поврзани со евангелистичката група Меѓународни министерства Ноева арка, велат дека откриле остатоци од бродот на 4.000 метри надморска височина, иако не ја откриваат точната локација. Тие велат дека радиојаглеродните тестови на дрвото земено од структурата докажуваат дека истата е стара околу 4.800 години. Турските власти цитирани во локалните медиуми го поздравуваат откритието, но испитуваат како дрвените примероци се пренесени од Турција за Кина.
*** 
Радиотелевизискиот сервис во Aлбанијa наскоро ќе испраќа само дигитални сигнали. Со тоа Албанија сака да ги исполни стандардите на ЕУ за дигитален радиотелевизиски сервис, рече министерот за иновации, информатичка технологија и комуникации, Генц Поло, во вторникот (27-ми април). 
*** 
 Косовo ќе инвестира во човечки ресурси и образование како дел од својата Национална научна програма, објави во вторникот (27-ми април) Министерството за образование и Канцеларијата за врски на ЕК во Косово. Целта на новата иницијатива е воспоставување инфраструктура за научно истражување, меѓународна соработка и зајакнување на врските меѓу науката, општеството и економијата. 
*** 
Брзината на интернет конекцијата е многу зголемена во Романијa. Земјата е на 40-тата позиција во светот во поглед на овој индикатор, според последниот „Извештај за состојбата на интернетот“ објавен од страна на претпријатието за дигитална платформа Акамаи на 26-ти април. Просечната брзина на интернет конекцијата во Романија е 7,2 мегабита, или 28 отсто побрзо отколку во 2008 година. 
*** 
Британските научници открија античко богатство во морето во близина на хрватскиот град Цавтат. Тие пронајдоа амфора и други предмети, кои датираат од вториот век, во остатоците на грчки брод. Нето вредноста е околу 5,76 милиони евра, рекоа научниците. 
*** 
 Maкедонските aрхеолози откопаа керамичка ламба со ликот на Александар Велики во некропола во Цареви Кули во Струмица. Научниците, исто така, пронајдоа златен накит како што се обетки и прстени. Тие веруваат дека откритието датира од вториот век п.н.е. 
 (Разни извори -- 26/04/10-03/05/10) 
