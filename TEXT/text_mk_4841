02/02/2009
Од Игор Јовановиќ за Southeast European Times во Белград – 02/02/09
Србија започна со спроведување на Привремениот трговски договор со ЕУ во петокот (30-ти јануари). Истиот повикува на намалување на царинските давачки за производите од ЕУ и постепено воспоставување слободна трговија со блокот за индустриските и земјоделските производи, во текот на следните шест години. 
Договорот беше дел од Договорот за стабилизација и асоцијација, потпишан од страна на Србија и ЕУ на 9-ти април 2008 година. Двата документи беа веднаш одложени, во очекување на целосна српска соработка со Меѓународниот кривичен трибунал за поранешна Југославија (МКТЈ).
Одлуката на Белград за еднострано спроведување на својот дел од трговскиот договор има за цел да ја сигнализира посветеноста на земјата на интеграцијата, велат властите. Оваа година Србија ќе ги намали царинските тарифи за суровините за 70 отсто, а на земјоделските производи за 80 до 95 отсто. Комесарот за проширување на ЕУ, Оли Рен, го поддржа овој чекор, велејќи дека примената на европските правила го доближува Белград до ЕУ.
Опозициските политичари велат дека опасноста од губење на приходите е премногу голема, особено поради светската економска криза. Поранешниот премиер Воислав Коштуница, сега еден од опозициските водачи, вели дека државата ќе изгуби околу 300 милиони евра, поради ниските царински давачки. 
Народот, велат критичарите, на крајот ќе го плаќа кусокот во форма на зголемени акцизи.
Министерката за финансии, Дијана Драгутиновиќ, ги отфрла обвинувањата, истакнувајќи дека ЕУ веќе ги укина царинските давачки за српскиот извоз.
„Технички гледано, ова не претставува еднострано спроведување на Привремениот трговски договор, бидејќи српските производи веќе се ослободени од даноци на пазарот на ЕУ“, рече таа. 
Сепак, Србија се соочува со бран поскапувања. Кога се зголемија акцизите, цената на бензинот и пивото се зголеми, а истото се случи и со цигарите. По најавеното зголемување на цената на природниот гас и струјата, гувернерот на Народната банка на Србија Радован Јелашиќ рече дека зголемувањето на цените кои ги контролира државата би можело да ја загрози предвидената инфлација од 8 отсто за 2009 година. 
Дваесет и шест членки на ЕУ гласаа за спроведување на трговскиот договор со Србија, но Холандија и понатаму става вето на истиот, велејќи дека Белград најпрво мора да го предаде главниот обвинет за воени злосторства Ратко Младиќ, кој се смета дека е највеќе виновен за масакрот во Сребреница во јули 1995 година.
