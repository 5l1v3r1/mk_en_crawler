22/11/2004
(Њујорк тајмс - 22/11/04; AФП - 21/11/04; Ројтерс, ВОА, Институт за воено и мирнодопско известување, Радио Б92, Танјуг - 19/11/04)
Изгледите за можното назначување на Рамуш Харадинај за косовски премиер предизвикаа загриженост помеѓу западните функционери. За поранешниот припадник на ОВК, кој сега ја води Алијансата за иднината на Косово (ААК), јавноста верува дека е под истрага на Меѓународниот кривичен трибунал за поранешна Југославија (МКТЈ). Евентуалното обвинение за воени злосторства против Харадинај би можело да го попречи процесот на одредување на иднината на провинцијата, предупредуваат дипломатите. 
„Харадинај е еден од неколкуте можности“, се цитира министерот за надворешна политика на ЕУ, Хавиер Солана, во петокот (19-ти ноември), два дена откако Демократската лига на Косово (ЛДК) го објави договорот за коалициска влада со партијата на Харадинај. 
На парламентарните избори на 23-ти октомври ЛДК на косовскиот претседател Ибрахим Ругова освои 47 места од вкупно 120 места во собранието на провинцијата, што е за 14 помалку од апсолутното мнозинство со кое партијата би можела самостојно да формира влада. 
ААК, третата по големина партија во Косово, освои девет парламентарни места. Таа го услови учеството во коалицијата на ЛДК со назначувањето на Харадинај за премиер. 
Во четвртокот шефот на УНМИК Сорен Јесен-Петерсен оствари разговори со четирите најголеми партии во Косово - ЛДК, Демократската партија на Косово (ПДК), ААК и граѓанската иницијатива ОРА. Тој го одобри договорот за коалиција следниот ден, истакнувајќи ја потребата од формирање на нови привремени институции на Косово што е можно побргу за да може провинцијата да продолжи во вистинската насока за разговорите за нејзиниот конечен статус, кои се очекува да започнат во средината од 2005 година. 
Договорот е постигнат околу една недела по сослушувањето на водачот на ААК од страна на истражителите на МКТЈ во Приштина во врска со неговата улога во конфликтот на Косово во периодот 1998-1999 година, кога тој беше регионален командант на ОВК. Минатиот месец главната обвинителка на ОН, Карла дел Понте, им соопшти на официјалните претставници на НАТО дека до крајот на оваа година ќе издаде нови обвиненија за сега веќе распуштената ОВК. 
 
„Меѓународните извори во Приштина велат дека фактот што Харадинај се смета за осомничен (од страна на МКТЈ) е доволен за лошото мислење во врска со неговото евентуално назначување на чело на владата“, објави косовскиот дневен весник Коха Диторе во петокот. 
Портпаролката на Солана рече дека е од суштинска важност премиерот да биде во состојба да работи со меѓународната заедница и да го олесни политичкиот процес кон преговорите за иднината на Косово. 
„Од клучно значење е владата да назначи премиер кој ќе осигури придвижување на политиката на стандардите напред“, се цитира изјавата на Кристина Галах во Њујорк тајмс. 
