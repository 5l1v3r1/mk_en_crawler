02/08/2011
Мухамет Брајшори за Southeast European Times во Приштина -- 02.08.11
Зголемената улога на Турција во Косово ги подигна тензиите меѓу етничките Албанци и Срби во земјата, кои различно гледаат на турското учество. 
Откако Косово прогласи независност од Србија во 2008 година, Турција почна да развива поактивна надворешна политика кон земјата. Турција беше меѓу првите што го признаа суверенитетот на Косово и лобираа за нејзино признавање во другите муслимански земји. 
Уште од времето на Отоманската империја, Албанците делат силни културни врски со Турција. Но, Србите сметаат дека токму овие врски се причината поради која Турција не смее да се вклучува во балканската политика.
Според Драган Крстиќ, новинар од северна Митровица, каде што живее претежно српско население, „Турција е моментно непријател на [Србијa] и беше тоа со векови. Тие го поддржаа расцепувањето на [Србијa] и сега сакаат да ги поддржат корумпираните политичари во Приштина со градење патишта и аеродроми.“
Бајрампаша, област во Истанбул, ги здружи напорите со градот Митровица, за изградба на најголемата џамија во Косово -- потег кој беше поздравен од Албанците, но осуден од Србите. 
„Старата џамија беше уништена во текот на војната и новата ќе биде топло поздравена“, вели Бајрам Спахиу, етнички Албанец од јужна Митровица. 
Сепак, идејата за новата џамија не им се допаѓа на сите жители на Митровица. 
Саша Наѓелковиќ од северот вели: „Отоманците дошле тука пред векови, градејќи џамии и сега сакаат да изградат нова за да ги отстранат Србите од Косово и Митровица“.
Тензиите се зголемени во етнички поделениот град Митровица. Минатата година избија судири меѓу Србите и Албанците, откако Турција ја порази српската кошаркарска репрезентација во полуфиналето од Светското првенство. 
Експертите сметаат дека вклученоста на Турција во Косово произлегува од нејзината желба да дејствува како заштитник на Косово -- слична улога која ја имаше и во Босна и Херцеговина (БиХ). 
„Учеството во Митровица е стратешко за Турција. Порано или подоцна Турција ќе се обиде да поттикне соработка меѓу Косово и Србија, но ќе игра улога на заштитник за Косово, како што правеше и во другите случаи“, вели Хисни Гаши, докторант кој ја проучува турската надворешна политика кон Косово.
Но, Крстиќ смета дека турското учество во Митровица ќе води до идни конфронтации меѓу Албанците и Србите.
„Ако, наместо тоа, Турција заземе активна улога во Приштина, Митровица никогаш нема да го најде својот мир и ќе има други судири“, вели тој. 
Крстиќ тврди дека турските и албанските инвестиции во Косово се честопати политички мотивирани и не им служат на интересите на Србите.
„Интересот на Србија во Митровица е да им го олесни животот на [Србите]. Турција, Албанија и другите групи кои ги поддржуваат Албанците не одат во прилог на овој интерес, инвестирајќи во градот без дозвола од Белград“, вели Крстиќ. 
Сепак, сега кога Белград и Анкара ги подобрија односите, Гаши смета дека српскиот отпор кон турската политика во Косово и регионот е краткорочен. Претежно Србите во Косово и во БиХ се тие што стравуваат за нивната егзистенција во случај на турска интервенција.
Гаши е највеќе загрижен дека градењето во Митровица -- кое се смета дека им служи како на Албанците, така и на Србите -- може да донесе конфликт, особено во градењето верски објекти.
„За северните Срби, градењето џамија ќе се толкува како Турција да ги финансира Албанците да ги земат [српските] домови“, вели тој.
