13/09/2012
Ерл Мурати за Southeast European Times во Тирана -- 13.09.12
Претставник на Европската комисија ја повика Албанија да го отстрани имунитетниот статус што пратениците и другите високопозиционирани владини претставници го имаат, пред прашањето да го попречи пристапувањето на земјата во ЕУ.
Албанските власти велат дека нивната цел е да постигнат кандидатски статус во ЕУ во октомври, а Брисел сигнализираше дека реформите на земјата мора да продолжат.
„Ограничувањето на имунитетот е многу важно за нас; тоа е клучен елемент во борбата против корупцијата“, рече Стефано Санино, генерален директор на ЕК за проширување. „Но, албанската политичка класа го трансформира секое прашање во борба.“
Демократската партија и опозициската Социјалистичка партија постигнаа принципиелна согласност за одобрување на уставните измени што водат до реформи во врска со имунитетот; двете велат дека канцеларијата на обвинителот може да ги тужи пратениците, но мора да побара одобрување од парламентот за апсење.
Но, опозицијата бара измени во уставот со кои јавниот обвинител и судиите на уставниот и високите судови би биле назначувани со мнозинство -- потег кој ќе й овозможи на опозицијата да учествува во назначувањата.
Ограничувањето на имунитетот на пратениците е важно, но не е доволно да ја запре корупцијата, рече Саимир Тахири, пратеник на Социјалистичката партија.
„Ако само го ограничиме имунитетот, помислете колку неефикасна ќе биде борбата против корупцијата кога обвинителството, службите за информирање и судските служби се под власта на премиерот“, рече Тахири за SETimes.
Премиерот Сали Бериша се закани дека ќе свика референдум, но Тахири рече дека тоа не е потребно.
„Се согласивме за реформи во врска со имунитетот и не можеме да бараме од луѓето да гласаат на референдум за ова прашање со кое се согласуваат сите“, рече тој.
Имунитетот на пратениците е предмет на дебата и низ целиот регион. Во Косово, пратениците може да бидат уапсени или притворени откако парламентот ќе го дозволи дејството.
Косовските пратеници, исто така, може да се апсат и притвораат без одобрение на парламентот, ако бидат фатени како вршат кривично дело кое се казнува со пет или повеќе години затвор.
За разлика од тоа, грчките власти не можат ниту да испитаат некој пратеник ако парламентот не му го одземе имунитетот.
Претставниците на владејачката коалиција велат дека опозицијата го користи прашањето за реформите во врска со имунитетот за да го негира кандидатскиот статус на Албанија во ЕУ оваа година.
„Тие играат многу опасна игра, поради отворената сметка што ја имаат со албанскиот народ. Истиот ќе им врати со иста мера на парламентарните избори во 2013 година“, рече за SETimesЕнкелејд Алиберај, пратеник на Демократската партија.
Алиберај објасни дека владејачкото мнозинство не кажа дека нема да гласа за дополнителните прашања што се однесуваат на ревидирањето на уставот.
„Ние бевме и сé уште сме отворени за дискусија во врска со другите прашања што ќе ги покрене Социјалистичката партија. Но, не се согласуваме опозицијата да го условува усвојувањето на реформите во врска со имунитетот со други прашања“, рече Алиберај.
Но, некои експерти како Милва Икономи, извршен директор на Агенда Институт, невладина организација која ја анализира демократијата и доброто управување во Албанија, сметаат дека зачувувањето на политичката и институционалната слобода е исто толку важно колку и реформите на имунитетот.
Икономи објасни дека системот на проверки и контрола е уништен и дека сите назначувања се прават по диктат на владејачкото мнозинство.
„Ограничувањето на имунитетот претставува прашање кое е тесно поврзано со рамнотежата на власта и треба да биде подеднакво заштитено, пред сé, со избегнување на политичката инструментализација на [институциите]“, изјави Икономи за SETimes.
