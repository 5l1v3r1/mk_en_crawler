09/04/2010
(Вашинтон пост, АП, Nine O'clock - 09/04/10; Ројтерс, АП, АФП, ДПА, ББС, СНН, Њујорк тајмс, Вашингтон пост, ФТ, РФЕ/РЛ, ВОА, Софиска новинска агенција, Dnevnik.bg, Meдиапул, Кроејшн тајмс, Еуопсервер, Белата куќа - 08/04/10)
Потпишувањето на новиот пакт за намалување на оружјето меѓу САД и Русија во Прага во четвртокот (8-ми април) сигнализира континуирано подобрување на односите меѓу поранешните непријатели во Студената војна. 
Американскиот претседател Барак Обама и неговиот руски колега, Дмитри Медведев, потпишаа нова верзија на Договорот за стратешко намалување на оружјето (СТАРТ) во Прашкиот замок, резиденцијата на чешкиот претседател. Двајцата го поздравија договорот како значаен за двете држави и за светската контрола на оружјето. 
Пактот, кој мора да биде ратификуван од законодавните домови на двете држави, го заменува договорот СТАРТ од 1991 година, кој истече во декември 2009 година. Кога новиот договор ќе влезе во сила, секоја од двете држави ќе мора да го намали бројот на своите распоредени нуклеарни боеви глави на по 1.550 во текот на следните седум години. 
Намалувањето на 1.550 е за 74 отсто помалку од ограничувањето одредено во првичниот договор СТАРТ и 30 отсто помалку од она утврдено во Московскиот договор од 2002 година, според соопштението што го издаде Белата куќа во четвртокот. 
Соединетите Држави и Русија, исто така, ќе го намалат за половина бројот на распоредените и нераспоредените лансирни рампи и тешка бомбардерска опрема за нуклеарното вооружување, со што бројот ќе биде намален на 800 по земја. Новиот СТАРТ, исто така, го ограничува бројот на распоредените балистички проектили и тешки бомбардери на повеќе од 700 по земја. Верификацијата ќе се одржи преку 18 проверки на лице место годишно.
„Овој ден ја покажува решеноста на САД и Русија -- двете држави кои имаат над 90 отсто од светското нуклеарно оружје -- за одговорно светско раководство“, рече Обама, обраќајќи им се на стотици претставници во ренесансниот замок Шпанска сала. 
Опишувајќи го пактот како „ситуација на двојна победа“ за светот, Медведев рече дека истиот отвора нова ера во американско-руските односи, истовремено овозможувајќи повисоки нивоа на соработка и во другите области. Тој, сепак, истакна дека двете страни остануваат поделени во врска со американскиот проектилски одбранбен систем во Источна Европа.
Непосредно пред церемонијата на потпишување, Кремљ објави соопштение, во кое предупредува дека новиот договор СТАРТ може да излезе од колосек ако САД ги зајакнува системите на проектилска заштита на начин кој ќе претставува значителна закана за Русија.
Обама рече дека двете партии се согласиле на „подлабок дијалог“ за прашањето. 
Подоцна во четвртокот, Обама беше домаќин на работна вечера со водачите од Источна Европа: Бугарија, Хрватска, Чешка, Естонија, Унгарија, Латвија, Литванија, Полска, Романија, Словачка и Словенија. Тој ги уверуваше своите гости дека затоплувањето во американско-руските врски нема да биде хендикеп за сојузниците на Вашингтон во регионот. 
Во однос на прашањето на евентуалните нови санкции на ОН против Иран во врска со нејзините нуклеарни амбиции, Обама рече дека Русија и САД работат заедно во Советот за безбедност на ОН на ова прашање.
„Не можеме да го игнорираме ова“, се согласи Медведев, истакнувајќи дека санкциите против Иран треба да бидат „паметни“ и да не му наметнуваат тешкотии на неговиот народ.
