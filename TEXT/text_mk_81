23/10/2006
Од Давор Коњикушиќ за Southeast European Times од Белград - 11/10/06
На 5-ти октомври, Србија прослави значајна годишнина -- шест години од масовните демонстрации во Белград кои го означија крајот на владеењето на Слободан Милошевиќ. На тој ден, Демократската опозиција на Србија (ДОС) собра неколку стотици илјади луѓе пред поранешната зграда на Парламентот во Белград. Подоцна имаше конфронтации со полицијата, граѓаните влегоа во Парламентот и националната телевизија, а следниот ден Слободан Милошевиќ го призна својот пораз на изборите одржани на 24-ти септември. Кандидатот за претседател на ДОС, Воислав Коштуница ја презеде функцијата претседател на Југославија.
Шест години подоцна, граѓаните се прашуваат „што се промени“? Иако народот очекуваше повеќе, и ако со убиството на еден од најактивните реформисти, Зоран Ѓинѓиќ, се направи чекор назад, сепак се случија многу промени. Веќе нема редици за леб и млеко, бензинот не се продава во пластични шишиња на улиците, луѓето користат кредитни картички, платите во динари имаат вредност, пензиите се исплаќаат повеќе или помалку редовно, а земјата не е под санкции шест години.
Најзначајните економски подобрувања се случија во првите три години по падот на Милошевиќ, велат експертите. „Сегашната влада само продолжи да ги усвојува, во една незначително поблага форма, регулативите подготвени од страна на претходната влада“, вели министерката за енергетика Кори Удовички. Како резултат на тоа, „зачувана е економската стабилност постигната во претходните години“. 
Сепак, Србија сеуште се соочува со бројни проблеми. Патот кон статус на земја-кандидат за влез во ЕУ е попречен како резултат на неспособноста на владата да го испорача обвинетиот Ратко Младиќ во Хаг. Проблемот со Косово сеуште е отворено прашање. Граѓаните на Србија ретко патуваат во странство и сега потребни им се визи не само за сите останати европски држави туку и за некои од најблиските соседи -- Бугарија, Унгарија и Романија. Најголем број граѓани не се задоволни од брзината на економската транзиција, како и од својот животен стандард.
Сите овие проблеми ќе ги наследи било кој и да победи на претстојните избори, а повеќето аналитичари се согласуваат дека тие треба да бидат решени многу порано. На пример, едно од предизборните ветувања на ДОС беше усвојувањето на нов устав. Поминаа шест години за да се случи тоа. 
„Личниот доход на граѓаните расте за 4 до 5 отсто годишно“, вели Владимир Гоати, научен советник на Институтот за социјални науки во Белград. „Тоа е добра стапка на раст за развиените земји, но моментално не е доволна за Србија. Позитивно е тоа што се применуваат европските стандарди, тоа што сме дел од меѓународната заедница и ги подобривме односите со нашите соседи. Тие не се претерано топли, но постојат. Добро е и тоа што нема политички убиства. Сепак, бавното и недоследно раскинување со режимот на Милошевиќ е црна дупка во демократската влада“, вели тој. 
Социологот Жарко Требешанин мисли дека поголемиот број луѓе се незадоволни бидејќи економските магнати блиски на поранешниот режим не одговараа за сомнителните, често безмилосни начини на кои го стекнаа своето богатство. „Граѓаните се чувствуваат изневерени бидејќи сфатија дека луѓето кои се збогатија како резултат на нивните врски со Милошевиќ не се казнети. Заради тоа тие се разочарани и депримирани. Граѓаните на Србија не гласаат затоа што сметаат дека не е важно кој ќе победи на изборите“, вели тој.
Според поранешниот министер за надворешни работи Горан Свилановиќ, демократските сили во Србија беа согласни само околку тоа дека Милошевиќ мора да си оди, но тој консензус заврши тука. „Немаше консензус за другите прашања, било за проценка на одговорноста на Милошевиќ или за иднината... Имавме апсолутен консензус за еден чин и ништо повеќе. И го направивме тој чин“, вели тој.
Од друга страна, тврди Свилановиќ, постои еден вид „негативен консензус за едно прашање: политиката која стои зад убиството на Зоран Ѓинѓиќ. „Оние кои пукаа ќе бидат жртвувани и ќе завршат во затвор. Ништо надвор од тоа не може да биде тема на дискусија и никој освен извршителите нема да ја преземе одговорноста“, вели тој. 
Претседателот Борис Тадиќ ја одбележа годишнината со прес конференција. „2007-та година има големо политичко значење за Србија“, изјави тој. „Со решавањето на статусот на Косово и комплетирање на соработката со Хашкиот трибунал, Србија може да стане земја која е многу поблиску до ЕУ -- а тоа значи поголеми инвестции и решавање на најголемиот проблем -- сиромаштијата.
5-ти октомври, исто така, беше можност за граѓаните на Србија да се потсетат на двајцата убиени за време на востанието, како и на 65-те повредени. Момчило Стакиќ почина од срцев удар, додека пак активистката на Српската Демократска Партија (СДП) Јасмина Јовановиќ погина кога падна под еден камион. „Пред шест години таа отиде од Поморавље во Белград со желба да ја направи Србија подобра земја“, рече министерот за внатрешни работи и потпретседател на СДП Драган Јоциќ, кој положи цевеќе на нејзината спомен плоча во името на премиерот Воислав Коштуница. 
„Таа имаше огромна желба да живее во таква Србија. Несреќата ја спречи. На нас останува прашањето што сме направиле и колку сме продонеле за исполнување на сонот на Менка“, рече тој.
