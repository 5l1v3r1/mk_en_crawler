29/10/2008
САРАЕВО, Босна и Херцеговина (БиХ) -- Германскиот министер за одбрана, Франц Јосеф Јунг, во вторникот (28-ми октомври) рече дека верува оти мировната мисија на ЕУ, ЕУФОР, треба да остане во БиХ сега засега. За време на посетата на Сараево Јунг рече дека со оглед на врската помеѓу ЕУФОР и Канцеларијата на високиот претставник (ОХР) би било нелогично да се прекине мисијата пред ОХР да го комплетира својот мандат. Со ова тој се приклучи на групата претставници на ЕУ и НАТО кои во последно време изразија загриженост во врска со влошената политичка клима во БиХ и недостатокот на комуникација помеѓу главните бошњачки и српски политичари. Минатата година бројот на припадници на ЕУФОР беше намален од повеќе од 6.000 на 2.500, како одраз на подобрената безбедносна ситуација во БиХ.
Во другите вести од вторникот, властите објавија дека откриле нова масовна гробница во источна БиХ, која ги содржи остатоците на босанските муслимани убиени во масакрот во Сребреница во 1995 година. Гробницата, која се наоѓа во селото Каменица, околу 50 километри северно од Сребреница, е 12-та ваква масовна гробница во БиХ досега. (Фена, Дневни аваз, АФП, Макфакс, Нетпрес - 28/10/08)
