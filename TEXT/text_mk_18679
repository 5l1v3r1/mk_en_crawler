07/06/2007
АНКАРА, Турција -- Владата во средата (6-ти јуни) ги негираше извештаите во медиумите дека турските трупи спровеле операција против терористите на Курдистанската работничка партија (ПКК), лоцирани во Ирак. Министерството за надворешни работи, исто така, објави дека е подготвено да оствари разговори со властите на ирачки Курдистан ако тие стават крај на својата поддршка на ПКК. Тензиите помеѓу Турција и нејзиниот источен сосед се зголемија поради серијата напади од страна на курдските герилци. Во извештај на АП се цитираа неименувани извори од безбедноста, според кои стотици турски војници во средата ја преминале границата за да ги гонат. Но, турски, ирачки и американски официјални претставници го негираа ова. 
„[Јас] не мислам дека има каква било вистина во ова“, рече Шон Меккормак од Стејт департментот на прес-брифингот. „Нашиот амбасадор во Анкара, Рос Вилсон, отиде таму, разговараше со турскиот Генералштаб и тие рекоа дека извештаите не се точни.“ 
„Ние сметаме дека не е во интерес на ниту една од двете земја да има воен упад во Ирак“, додаде Меккормак.
Во меѓувреме, финансиските пазари внимателно ја следат ситуацијата. Аналитичарката на Мудис, Кристин Линдоу, вели дека на кредитниот рејтинг на Турција ќе му биде нанесена штета од евентуална дополнителна политичка несигурност, ако се случи воена кампања. (Милијет, Хуријет, Заман, Фајненшал тајмс, Ројтерс - 07/06/07; AП, НТВ, Ројтерс, АФП, TurkishPress.com - 06/06/07)
