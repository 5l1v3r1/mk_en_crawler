18/11/2008
СКОПЈЕ, Македонија -- Министерството за внатрешни работи во понеделникот (17-ти ноември) објави дека Македонија покрена тужба против Грција пред хашкиот Меѓународен суд на правдата (МСП) поради блокирањето на пристапот на Скопје во НАТО. Македонија го наведува привремениот договор потпишан на 13-ти септември 1995 година во кој Атина се согласи да не ја попречува кандидатурата на Македонија да стане членка на Алијансата. На самитот на НАТО во Букурешт во април Грција ја блокираше кандидатурата на Македонија поради долготрајниот спор околу името помеѓу двете земји. Министерот за надворешни работи, кој ја претставува Македонија во овој случај, рече: „Размислувавме многу внимателно пред да го направиме овој чекор, но не гледаме друг начин да се задоволи правдата и да се заштитат нашите права“.
Атина, од друга страна, го осуди потегот на Македонија. Портпаролот на Министерството за надворешни работи, Јоргос Кумуцакос, рече дека неговата земја ќе се брани од обвинувањата на Македонија и истовремено ќе остане посветена на напорите на ОН за изнаоѓање взаемно прифатливо решение во спорот околу името.
Македонскиот претседател Бранко Црвенковски е, исто така, лут поради овој потег. Во изјавата од понеделникот тој рече дека премиерот Никола Груевски го прекршил уставот и правото на надворешната политика и не се консултирал со други. (Утрински весник - 18/11/08; МИА, АФП, НЕТ, АНА-МПА, ДПА, Еуроњус, БГНЕС, Макфакс, Ксихуа, Ројтерс - 17/11/08)
