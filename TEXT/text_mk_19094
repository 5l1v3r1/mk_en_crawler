02/05/2007
ИСТАНБУЛ, Турција -- Најмалку 580 лица беа уапсени за време на судирите помеѓу левичарските демонстранти и полицијата во Истанбул во вторникот (1-ви мај). Полицијата за спречување немири и Специјалните сили употребија солзавец и водени топови за да ги растераат толпите во главниот плоштад на градот Таксим и во други области. Демонстрантите се собраа за да ја одбележат триесетгодишнината од инцидентот во кој непознат напаѓач пукаше на демонстрациите по повод одбележувањето на Денот на трудот. Триесет и четири луѓе беа убиени или прегазени во хаосот потоа. Локалните власти не дозволуваат демонстрации на плоштадот од 1980 година. Во вторникот тие дозволија мала група претставници на синдикатот да положат цвеќе на местото на убиствата. Стотици луѓе потоа започнаа да се собираат на плоштадот.
Во соседна Грција штрајкот по повод Први мај доведе до откажување на 42 летови на „Олимпик ерлајнс“ за Велика Британија, Египет, Франција, Германија, Романија и Турција, како и некои грчки острови. Стотици патници беа оставени на цедило на аеродромите. Транспортните работници, исто така, планираат кусо излегување на улиците во Атина. 
Во Албанија, синдикатите побараа подобри работни услови и ја повикаа владата предводена од Демократската партија на Сали Бериша да ги одржи предизборните ветувања за повисоки плати. (Заман, Сабах, Хуријет, Кохајоне, Шекули, Вјесник - 02/05/07; Ројтерс, ДПА, Еуроњус, РТК, Топ-ченал, ХИНА, АНА-МПА, бТВ - 01/05/07)
