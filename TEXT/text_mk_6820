26/10/2012
Горан Трајков за Southeast European Times во Скопје -- 26.10.12
Според проценките, повеќе од 70.000 гласачи во Македонија и 33.000 гласачи од македонската дијаспора, нема да можат да го искористат своето право на глас на престојните избори, бидејќи не успеале да извадат нови биометриски документи. Граѓаните се законски обврзани да обезбедат нови документи до февруари 2012, но многумина не го направија тоа.
Бројот на граѓаните што се моментно без биометриски документи изнесува 145.000, но властите се надеваат дека ќе го намалат тој број на 70.000 со месечно издавање нови биометриски документи навреме за изборите во 2013 година.
Работната група задолжена за проверка на избирачкиот список се соочува со дилемата -- дали да ги отстрани овие граѓани од избирачкиот список или да не ги отстранува?
Експертите сметаат дека на граѓаните треба да им се дозволи да ги извадат потребните документи пред изборите во 2013 година, но ако не го сторат тоа, тие треба да се избришат од избирачкиот список.
„Бидејќи околу 145.000 граѓани не обезбедија нови биометриски документи за лична идентификација, државата е принудена да ги информира овие граѓани дека ако не ја исполнат оваа обврска до крајниот рок, тие ќе бидат избришани од избирачкиот список“, рече заSETimesЗлатко Димитриоски, аналитичар-истражувач во граѓанската асоцијација МОСТ.
„Тоа не значи дека тие ќе го изгубат правото на глас, туку само можноста да го искористат своето право на глас на следните избори или на кои било други избори во иднина, додека не ги извадат новите документи“, рече Димитриоски.
„Претставниците на партиите потврдија дека во согласност со изборниот законик, овие лица [без биометриски документи] не можат да бидат на избирачкиот список. Член 43, став 1 од законикот предвидува дека Министерството за внатрешни работи доставува одредени податоци за избирачкиот список“, рече заSETimesБилјана Јовановска, портпаролката на Државната изборна комисија (ДИК).
„Треба да се направи сосема нов избирачки список. Биометриските документи претставуваат добра основа за неговото подготвување, што може да се направи многу брзо. Во посебен список треба да ја издвоиме дијаспората“, изјави во неодамнешното интервју за македонскиот весник ДневникЈани Макрадули, претставник на Социјалдемократскиот сојуз.
Според Макрадули, гласачите без биометриски документи треба да се избришат од избирачкиот список, кој треба да кореспондира со бројот на биометриските документи за идентификација.
Податоците на избирачкиот список последен пат беа ажурирани на 31-ви јануари 2010 година. Во март правото на користење е-избирачки список од Министерството за правда беше пренесено на ДИК.
Веб-страниците за изборите имаат таб-избирачки список; со негово активирање се отвора веб-страница со инструкции за користење на личните податоци со цел да се провери дали таа/тој се наоѓаат на избирачкиот список.
