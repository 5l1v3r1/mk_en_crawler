31/10/2012
Билјана Лајмановска за Southeast European Times во Скопје -- 31.10.12
Големите политички партии доминираат на политичката сцена на Балканот, особено на парламентарните избори, но помалите партии сé повеќе гледаат шанса да допрат до гласачите и да освојат гласови на локалните избори.
„Малите партии претставуваат алтернатива за реализирањето на политичките програми што се приоритет за граѓаните во нивниот секојдневен живот. Тие претежно ги вклучуваат инфраструктурните и комуналните прашања што се важни за локалните заедници, а не се многу често од интерес за поголемите партии“, изјави за SETimesМенсур Алиќ, советник од партијата Тузланска алтернатива..
Тузланска алтернатива е нова политичка партија во Босна и Херцеговина (БиХ), која освои три советнички места на локалните избори на 7-ми октомври.
Помалите партии во Македонија водат предизборна кампања за локалните избори во март 2013 година и ги сметаат за можност да се излезе од сенката на поголемите партии и политички блокови.
Некои, кои досега беа дел од коалициите, сакаат за првпат да настапат независно.
„Размислуваме да дадеме своја сопствена советничка листа, но сé уште ја анализираме таа опција“, рече заSETimesЛилјана Поповска, претседателка на партијата Демократска обнова на Македонија, која се фокусира на прашањата на животната средина и е партнер на владејачката ВМРО-ДПМНЕ..
Mногу гласачи велат дека прашањата што се однесуваат на урбаното живеење, како и животната средина, се најважни за нив, па според тоа, нема да гласаат врз основа на партиската определба на локалните избори.
„Кандидатот што ќе го добие мојот глас треба да биде личност што јас ја знам, некој кој ќе се ангажира за подобрување на животните услови во нашата општина. Ни требаат подобри патишта, паркови и повеќе зеленило“, рече заSETimesЈасна Игњатова, жителка на оштина Кисела Вода во Скопје.
„Секогаш ќе гласам за кандидат што го знам и кому му верувам највеќе, без оглед на политичката партија [на локалните избори]. На парламентарните избори, гласам врз основа на партиската определба, бидејќи гласаме за партиски листи на кандидати“, рече заSETimesСпиро Богдановски од општина Аеродром во Скопје.
Водачите на помалите партии велат дека независното учество на локалните избори е од суштинска важност за зајакнувањето на помалите партии; тоа ќе обезбеди публицитет и поголемо влијание на парламентарните избори и ќе им заштеди дел од сé поголемите изборни трошоци.
„Не ја почнуваат сите партии изборната трка под еднакви услови. Парите се клучни за [успешна] кампања, медиумско покривање, за потребните луѓе“, изјави за SETimesПавле Трајанов, претседател на Демократскиот сојуз, кој освои едно парламентарно место.
„Изборите станаа навистина скапи. Затоа ние бараме законски измени кои ќе ги зголемат финансиите за партиите за нивно изборно претставување. Тоа ќе ја зголеми нашата независност“, рече Поповска.
„На локалните избори шансите за успех се еднакви, додека трошоците се помали ... за разлика од парламентарните избори, кога за нас е скоро невозможно да освоиме место“, додаде Трајанов.
Аналитичарите велат дека независни, посилни партии претставуваат позитивен чекор за земјата да стане подемократска.
„Успехот на локалните избори, всушност, зависи од самите кандидати. Ако помалите партии имаат добри кандидати, тие може да се надеваат на успех. За разлика од тоа, дури и најдобриот кандидат на парламентарните избори не може да победи без поддршка на една поголема политичка партија“, рече за SETimesВладимир Божиновски, аналитичар во Институтот за политичко истражување.
Други не се согласуваат и велат дека помалите партии се самите виновни што не се здобиле со поголемо влијание.
„Тие не истрајуваат во своите политики и програми, и приклучувањето на поголемите партии им наштетува и ги спречува да се утврдат себеси како трета политичка опција, покрај опозицијата“, рече Ивица Боцевски, поранешен член на Либерално демократската партија, која влезе во македонскиот опозициски блок.
