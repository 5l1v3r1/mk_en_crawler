27/08/2009
Од Бојана Миловановиќ за Southeast European Times во Белград -- 27/08/09 Фотографии на Никола Барбутов 
Четиридневниот Фестивалот на трубата Гуча, привлече околу 500.000 посетители претходно овој месец. Познат и како Драгачевски собир, истиот се одржува секоја година во близина на Чачак, во западна Србија. 
Оваа година околу 1.200 трубачи дојдоа на настанот, заедно со 22 сениорски дувачки оркестри, десет младински и пет јуниорски оркестри.
Иако фестивалот е релативно непознат надвор од регионот, истиот добива сé посилен меѓународен профил, со оглед на тоа што 150 странски и околу 200 домашни новинари го покрија овогодинешниот настан. 
Повеќето посетители дојдоа од Србија и другите поранешни југословенски републики -- Словенија, Македонија, Босна и Херцеговина и Црна Гора -- но, според организаторите, овогодинешниот настан привлече ентузијасти дури од Белгија, Франција, Уганда и Кина. 
„Мој пријател, кој потекнува од Србија, ми кажа за фестивалот“, рече Линда од Белгија.
„Не ми се веруваше дека атмосферата тука е толку добра и жива. Ми се допаѓа сé -- музиката, храната и пијалаците“, рече таа тропајќи со ногата во ритамот на трубите.
„Немавме никакви проблеми. Се плашевме од свинскиот грип, од инциденти и летови со толку многу луѓе, но ништо не го расипа расположението што владееше во Гуча“, изјави Адам Тадиќ, директор на културниот центар, за Southeast European Times . 
Групата на Екрем Мамутовиќ од Врање победи на овогодинешниот фестивал, и ќе ја претставува Србија на светскиот натпревар за дувачки оркестри Гуча 2010 година.
Дејан Петровиќ, од селото Дубоко, ја освои наградата за најдобар трубач, како и Златната труба за 2009 година.
Градоначалникот на Лучани Слободан Јоловиќ испрати официјални покани до рускиот премиер Владимир Путин и американскиот претседател Барак Обама за 50-тиот фестивал Гуча следната година. 
Тадиќ рече дека иако посетите на вакви високи државници изгледаат нереално, доаѓањето на Путин и Обама не е сосема невозможно. 
„Оваа година рускиот амбасадор во Белград, Александар Конузин, и вршителката на амбасадорската функција во Американската амбасада, Џенифер Браш, ја посетија Гуча, што може да биде вовед за посетите на Путин и Обама следната година“, рече Тадиќ.
Фестивалот ги трасира своите почетоци од групите што биле активни во областа на Гуча во текот на 19-тиот век, свирејќи на локалните прослави. Со текот на времето, како што луѓето се собирале да ја изразат својата љубов за музиката преку посебниот звук на дувачките инструменти, настанал еден поформален настан. 
