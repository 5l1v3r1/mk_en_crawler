03/05/2005
Од Разван Амариеи за Southeast European Times во Букурешт – 03/05/05
Скоро половина од вкупно 3,8 милиони автомобили во Романија се произведени пред повеќе од 12 години. Повеќето од нив се произведени во локалните фабрики на „Дачиа“, „Олтцит“ и „Аро“, кои во тоа време ни оддалеку не можеа да ги исполнат западните стандарди за безбедност и испуштање на гасови. Некои од постарите автомобили се увезени од Западна Европа по крајот на комунистичката ера, но тие честопати се лошо одржувани. Околу 350.000 автомобили на патиштата се стари повеќе од 20 години. 
Овие 1,6 милион возила, според мислењето на јавноста, претставуваат потенцијална закана за безбедноста во сообраќајот, како и главен извор на воздушното загадување. „Просечната старост на автомобилите во прометот е 13,5 години. Ние не може да ги забраниме бидејќи таквата одлука би имала важни социјални последици. Но, ние мора да го зачуваме квалитетот на воздухот“, весникот Eвентиментул Зилеи ја цитира изјавата на романската министерка за животна средина Сулфина Барбу. 
Властите започнаа да преземаат чекори. Со програмата за исфрлање на автомобилите од употреба како стари, што ја започна министерството, сопствениците на автомобилите стари повеќе од 12 години може да им ги предадат истите на собирачите на старо железо во замена за 930 евра. Тие пари може да се искористат како депозит за купување на нови автомобили. 
Сепак, програмата не се спроведува без проблеми. Депозитот што се обезбедува со истата не е ни одблизу до сумата потребна за купување на нов автомобил - бидејќи најевтиниот чини повеќе од 4.000 евра. Во земја каде што просечната месечна плата изнесува 185 евра, а просечната пензија 62 евра, многумина едноставно не можат да си дозволат да купат нов автомобил. Повеќето луѓе кои возат стари автомобили го прават тоа бидејќи тоа е нивната единствена опција. 
Некои ги продадоа своите стари автомобили на поединци кои потоа ја користат владината програма. Како резултат на тоа цените на старите автомобили значително се зголемија. „Пред неколку месеци јас ќе добиев само околу 100 американски долари за овој 15-годишен „олтцит“, но сега му го продавам на познаник за 500 американски долари. Јас сум среќен, а тој добива „рено клио“ поевтино за 700 американски долари“, вели жителот на Букурешт Раду Маринеску. 
Критичарите на програмата велат дека таа ги користи јавните пари за да ја зголеми продажбата на нови автомобили, наместо да создаде модерен систем за обнова и рециклирање на отпадот, кој на Романија й недостига. „Оваа акција не соодветствува на правилата на ЕУ. Влијанието врз квалитетот на воздухот ќе биде незначително, но ќе се создаваат големи количини отпад, меѓу кои дел ќе биде токсичен“, рече поранешниот експерт на Министерството за животна средина Каталин Гурау за неделникот Капитал. 
Друга пречка се недоволните финансии. За ова се одвоени само 12 милиони евра, што значи дека оваа година ќе бидат елиминирани само околу 14.000 стари автомобили - помалку од 1 отсто од целните автомобили. Сепак, властите велат дека програмата, ако биде успешна, ќе продолжи и следната година. 
