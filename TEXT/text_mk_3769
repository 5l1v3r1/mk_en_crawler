21/12/2007
(Ројтерс, АФП, Ксинхуа, Блиц, Б92, Nine O'clock - 21/12/07; AП, ДПА, ФТ, Интернешнал хералд трибјун, Еуроњус, РФЕ/РЛ, БИРН, Б92, Бета - 20/12/07)
Русија ќе ја блокира секоја резолуција на Советот за безбедност на ОН со која се одобрува независност за Косово, предупреди министерот за надворешни работи, Сергеј Лавров, во интервјуто за руски весник објавено во петокот (21-ви декември). 
„Ако биде претставена одлука со која се одобрува еднострано прогласената независност на Косово (во Советот за безбедност), сигурно ќе има вето“, рече министерот за весникот Времја новостеи. 
Тој го изјави ова два дена по седницата зад затворени врати на Советот за безбедност за Косово, која заврши без договор. 
Tехнички, сé уште дел од Србија, косовското 90-процентно етничко албанско мнозинство бара независност, додека Белград нуди широка автономија во српските граници. 
Останувајќи на ставот дека Косово не може да остане во неизвесност, САД и повеќето земји-членки на ЕУ го поддржаа предлогот на поранешниот специјален претставник на ОН, Марти Ахтисари, кој препорачува доделување меѓународно надгледувана независност за покраината. 
По неуспехот на разговорите што следеа, предводени од тројката ЕУ-САД-Русија, водачите во Приштина сега се очекува да ги преземат работите во свои раце. Западните нации сигнализираа подготвеност да ја признаат еднострано прогласената независност, која Косово најверојатно ќе ја објави во следните недели.
Поддржувајќи ја Србија, Русија сепак инсистира на тоа дека разговорите мора да продолжат додека не биде постигнат договор.
„Ако партнерите од Запад го прифатат продолжувањето на преговорите, Русија веќе подготви план кој ќе ги содржи понатамошните чекори што ќе овозможат постигнување на генерално прифатливо решение за статусот на Косово“, белградскиот весник Блиц го цитираше рускиот претставник во тројката, Александар Ботсан-Карченко, во петокот. Но, тој не даде детали за „конкретните мерки“ содржани во тој план.
Додека членовите на Советот за безбедност се поделени во своите позиции за иднината на Косово, ЕУ јасно ги стави на знаење своите намери да игра водечка улога во напорите за решавање на проблемот и преминување на планот на Ахтисари. Водачите на блокот од 27 нации минатата недела се согласија да испратат административна, судска и полициска мисија на ЕУ во Косово, на местото на УНМИК.
Но, некои членки на ЕУ изразија противење на признавањето на независноста за Косово без одобрение од ОН.
Романскиот парламент во четвртокот одобри декларација во која повикува на продолжување на разговорите помеѓу Белград и Приштина и самит на ЕУ за прашањето на статусот на Косово, како и за евроатланската интеграција на Западен Балкан. 
Во меѓувреме, словенечкиот министер за надворешни работи, Димитриј Рупел, чија земја ќе го преземе ротирачкото претседателство на ЕУ од Португалија на 1-ви јануари, го спомена Косово како еден од главните приоритети на претстојното шестмесечно претседателство на неговата земја.
Рупел ја истакна потребата ЕУ и Косово „да се согласат за тоа што треба понатаму да се стори“. Министрите за надворешни работи на ЕУ, според него, ќе се состанат на 28-ми јануари на разговори околу „акциониот план“ за правната и полициската мисија на Унијата за Косово. Ако не постигнат консензус, прашањето ќе биде ревидирано на вонредниот состанок на министрите на ЕУ.
„Ако [Резолуцијата на Советот за безбедност на ОН] 1244 е доволно добра за воено присуство, би требало да е добра и за цивилна мисија“, рече Рупел, мислејќи очигледно на српките и руските тврдења дека мисијата на ЕУ во Косово би била нелегална.
