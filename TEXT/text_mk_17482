31/01/2007
СТРАЗБУР, Франција -- Шефот на УНМИК, Јоаким Рикер, во вторникот (30-ти јануари) се обрати пред Комисијата на министерски делегати на Советот на Европа (СоЕ) и генералниот секретар на СоЕ, Тери Дејвис, во врска со последните настани во процесот на решавање на статусот на Косово. Во својот говор Рикер истакна дека навременото решение е клучно за регионалната стабилност. Рикер и официјалните претставници на СоЕ, исто така, разговараа околу прашањата поврзани со човековите и малцинските права, враќањето на малцинствата и зачувувањето и заштитата на културното наследство во Косово.
Исто така во вторникот, командантот на КФОР, генерал-полковник Роланд Катер, за Ројтерс изјави дека НАТО е подготвено да се справи со какви било немири кои можат да уследат по обелоденувањето на решението на ОН за статусот на покраината. Во одделна прилика, косовскиот премиер Агим Чеку побара од градоначалниците на сите општини да се соберат во Приштина на состанок во врска со безбедноста, пред планираната посета в петок на специјалниот претставник на ОН, Марти Ахтисари. (веб-страница на ОН, Танјуг, Ројтерс, АП, УПИ - 30/01/07)
