07/06/2013
Корнелис ван Звееден за Southeast European Times во Дубровник -- 07.06.13
Во изминатите седум години Иван Кушалиќ чукнал на вратите на 46 хрватски бирократи за да добие дозвола да инвестира 1 милијарда евра во голф-терен над Дубровник, на јужниот брег на Хрватска. Тој сé уште чека одобрение.
„Нашиот проект мора да биде одобрен од три слоеви на власта“, рече за SETimes Кушалиќ, бизнис-партнер на израелскиот инвеститор Аерон Франкел. „Но, има 46 подслоеви.“
Иако инвестициите од една милијарда евра се ретки во Хрватска, приказните за бирократија не се. Во април седум загрепски стопански комори ја повикаа владата да ја намалат бирократијата.
На 9-ти мај владата усвои стратегија за развој на бизнисот, која се очекува да ја намали бирократијата во Хрватска. Според министерот за бизнис и трговија, Гордан Марас, стратегијата ќе ја зголеми конкурентноста и финансиската рамка за економскиот успех, и продуктивноста на малите бизниси.
„Моментно имаме 22,47 активни претпријатија на 1.000 жители, а нашата цел е таа бројка да ја зголемиме за 40 отсто до 2020 година“, рече Марас. Планот, исто така, предвидува зголемување на малите и средните бизниси за 10 отсто.
Парите не се проблем во регионот на Дубровник. Освен голф-терен инвеститорите се надеваат дека ќе го прошират аеродромот, ќе изградат две пристаништа, ќе го зголемат третото пристаниште, ќе реновираат два хотелски комплекси и ќе изградат вилска населба.
Вкупната висина на инвестициите во јужна Далмација ќе изнесува повеќе од 1,5 милијарди евра, или 20.000 евра по глава на жител.
Странските стопански комори, кои претставуваат 1.500 претпријатија, побараа од владата да преземе пет конкретни дејства за намалување на бирократијата, меѓу кои и намалување на парафискалните трошоци, трошоците кои претпријатијата мора да им ги платат на други органи, покрај оние на даночните власти.
„Мислевме дека има 245 такви“, рече за SETimes Андреа Доко Јелушиќ, извршен директор на Американската стопанска комора во Хрватска. „Всушност, владата преброја 570 такви трошоци. И самите беа изненадени.“
Поради разликите во мерењата што се правени во времето на Хабсбурзите и Југославија, податоците во регистарот на земјиште и катастарот не се поклопуваат. Државата воведе процедура за „легализација“ на ваквиот имот, но тој процес вклучува плаќање големи трошоци за геодети, судови, архитекти и локалната власт.
Минатата година владата формираше Агенција за инвестиции и конкурентност, која се фокусира на помош за странските инвеститори.
„Агенцијата за инвестиции сѐ уште треба да тропа на сите врати“, рече Кушалиќ. „Но, подобро е тоа да го прави агенцијата, бидејќи ја претставува владата. За бирократите, јас сум некој од улица.“
Сепак, агенцијата не работи за сите странски инвеститори. „Едно претпријатие мора да има најмалку 250 вработени, годишен обрт од 50 милиони евра и капитал од 43 милиони евра“, рече за SETimes Данијела Келер Стамбук, висок советник во агенцијата.
Меѓународните организации внимателно го поздравија формирањето на агенцијата.
„Јасно е дека владата мора да стори повеќе за подобрување на бизнис климата“, рече за SETimes Аксел Рајсерер, портпарол на Европската банка за обнова и развој.
Документот подготвен од тим експерти на ММФ во ноември 2012 година го истакнува обемот на предизвикот.
Во поглед на растот на БДП во изминатата деценија, Хрватска ги надмина сите земји на Балканот, освен Македонија и Босна и Херцеговина. Една од причините беа слабите странски директни инвестиции.
Пред почетокот на светската економска криза во 2009 година, Хрватска имаше доволно странски директни инвестиции, по од погрешен вид. Повеќето инвестиции беа во секторот на неразменливи стоки, како што е туризмот, каде што добивките од продуктивноста се ограничени.
Од почетокот на кризата дури и инвестициите во тој сектор се намалија. Минатата година странските директни инвестиции изнесуваа само 0,5 милијарди евра, едвај 10 отсто од бројката во 2008 година.
 Дали има премногу бирократија во хрватскиот бизнис сектор? Кажете ни што мислите во делот за коментари долу. 
