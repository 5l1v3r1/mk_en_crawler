20/06/2012
Линда Карадаку за Southeast European Times во Приштина -- 20.06.12
Туризмот на Балканот добро се развива, но експертите во индустријата сметаат дека на работниците во секторот им треба солидно образование на менаџерско ниво во угостителството, како и пофокусиран пристап заснован на детални планови со цел индустријата целосно да процвета. 
Потенцијалот за луксузен туризам во регионот го забележа најшироката мрежа во светот на училишта од областа на угостителскиот менаџмент, Лауреат хоспиталити едјукејшн (ЛХЕ) со седиште во Швајцарија, која сега се обидува да привлече студенти од Балканот.
„Откако високообразованите студенти ќе ги завршат своите студии, некои ќе се вратат и ќе придонесат за развојот на туризмот во нивната татковина. Тоа е исплатливо за двете страни“, рече за SETimes Јулија Токарева, регионална директорка за прием на ЛХЕ за Источна Европа.
Токарева го посети регионот овој месец за да го процени потенцијалот за раст на туризмот. „Јас сметам дека има многу работи што туристите можат да ги видат и има многу да им се каже, за да бидат уверени во својата безбедност и комфор додека се во посета на земјите“, рече таа.
Експертите велат дека акцентот е на создавањето специјалисти со висок степен на способности, бидејќи луксузните -- сé повеќе „типични“ -- туристи очекуваат максимум комфор и обрнување внимание на деталите.
„Не треба да се потцени важноста на специјалистите кои го стекнале знаењето и експертизата потребни за понатамошен развој на туристичката и угостителска индустрија. Одличната услуга на клиентите, позитивното искуство и комфор се тоа што ги привлекува туристите да се вратат и дава препораки. Мислам дека Балканот има многу добра шанса за успех“, рече Токарева.
Таа додаде дека потенцијалните студенти од Хрватска, Македонија, Босна и Херцеговина, Албанија и Косово искажале заинтересираност.
Белул Беќај, професор на Приштинскиот универзитет, се согласи дека е потребно да се создаде нов контингент професионален персонал.
„Има голема потреба сега за професионалци во оваа област, со оглед на важноста што му се придава денес на туризмот во Косово. Мораме да имаме нови професионалци ако сакаме да го развиеме ова поле и да го поддржиме овој развој со соодветни човечки ресурси“, рече Беќај за SETimes. 
Бесарт Џафери е регрутер во име на Кембриџ едјукејшн груп во Албанија и Бугарија, во кој дипломирале преку 80 албански и бугарски студенти. 
„Важно е за работодавачите да ангажираат персонал кој излегува од училиштата и е што е можно поквалификуван за да нема потреба од обука на сметка на претпријатието. Фактот дека Ле Рош и Глион ги квалификуваат студентите во училиштето со задолжителна годишна практика им ја дава на студентите оваа предност.“
Дипломците кои ќе се вратат во своите земји се најдобра придобивка за привлекување на големите претпријатија да инвестираат во угостителството.
„Веќе некое време Хрватска, Грција и Бугарија имаат значителн број активни студенти во овие два универзитета, и може јасно да се види успехот во туристичката индустрија на нивните земји“, рече Џафери.
„Што се однесува до Албанија, подготвувањето армија експерти во ова поле е позначајно отколку инвестирањето во основната инфраструктура на земјата“, додаде тој.
За промовирање на луксузниот туризам, експерите рекоа дека Албанија треба да понуди подобра услуга, по можност од хрватскиот стандард, кој е еден од највисоките во регионот. 
„Бугарија оди брзо и Грција има еден век туризам сега, додека Турција е веќе водач во Европа во областа на луксузниот туризам“, рече Џафери.
