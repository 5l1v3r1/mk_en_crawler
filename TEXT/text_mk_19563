27/12/2007
САРАЕВО, Босна и Херцеговина (БиХ) -- Водачот на движењето Ансар во БиХ, Имад ал Хусини, познат и како Абу Хамза, во средата (26-ти декември) рече дека Муџахедините планираат да организираат протести во Сараево против, како што сметаат, нарушените човекови права на луѓето од афро-азиско потекло во земјата. „Кога ќе завршат празниците, ние ќе организираме протести во Сараево поради тоа што ни се нарушени нашите права. Очекуваме да присуствуваат 5.000 луѓе, но ќе ги почитуваме сите закони“, рече Абу Хамза. Тој ги критикуваше неодамнешните мерки на владата со кои им беа одземени босанските државјанства на некои поединци. Комисијата за проверка во парламентот им ги одзеде пасошите на околу 400 луѓе, главно од афро-азиско потекло, кои пристигнаа во БиХ за време на конфликтите во 1990-тите. (Танјуг, РТРС, Бета, Независне новине, Б92 - 26/12/07)
