13/05/2010
Од Игор Јовановиќ за Southeast European Times во Белград -- 13/05/10 
Србија планира да ги професионализира своите вооружени сили и да стави крај на воената обврска до 2011 година, објави минатата недела министерот за одбрана, Драган Шутановац. Реформата „одговара на една модерна армија и држава“, изјави тој за публикацијата на министерството Одбрана. 
Србија може да очекува систем кој обезбедува поголема безбедност, рече Шутановац. Тој додаде дека еден професионален војник „е обучен, способен и подготвен да одговори на предизвиците во даден момент, бидејќи тоа е неговата професија“.
Сега сите мажи во Србија мора да отслужат воен рок од шест месеци. Со новиот систем, младите мажи кои сакаат да се приклучат на вооружените сили ќе поминат тримесечна основна пешадиска обука која ја води Министерството за одбрана. 
Претставници на министерството велат дека процесот на апликацирање е во тек за новата група и тие очекуваат да имаат 10.600 професионални војници набргу по реформите. Министерството, исто така, планира да ја зголеми месечната плата на војниците од 300 на 700 евра.
Не се согласуваат сите Срби со промената. Воениот аналитичар Александар Радиќ вели дека е „малку избрзана“. 
„Мислам дека треба да се зачува моделот на армија која е комбинација на регрути и професионални војници“, изјави Радиќ за SETimes. „Само во армијата Србија можеше да обучи голем број луѓе за реакција на вонредни ситуации, како што се земјотреси и поплави. Сега нема да ја има таа можност.“ 
Но, друг аналитичар, Зоран Драгишиќ, не се согласува. „Отсуството на регрути нема да биде удар бидејќи армијата постепено ќе го намалува бројот на војници на задолжителен воен рок со години“, рече тој. 
Тој смета дека армијата требаше да биде целосно професионализирана дури и порано, како мерка за кратење на трошоците.
„Трансформацијата во професионални армиски сили е како да го префрлате вашиот автомобил да се движи на природен гас наместо на бензин“, изјави тој за SETimes. „Тоа е скапо додека не се префрлите, но потоа се исплати.“
Радиќ, од друга страна, верува дека прекинувањето на воената обврска испраќа погрешна порака до општеството.
„Мислам дека премногу се очекува од професионалните војници кои заработуваат помалку од 300 евра месечно“, рече тој. „За разлика од 1990-тите, кога имаше претеран имиџ на воинствена нација, Србија сега целосно се дистанцира себеси од идејата за армија, што можеби е премногу.“ 
Новите реформи изненадуваат и некои членови на јавноста.
„Во времето кога живеев на село, мажот не можеше да се ожени додека не заврши воен рок“, изјави пензионерот Добривоје за SETimes, додавајќи дека се сметало за „срам“ да се биде одбиен од војска.
Сепак, рече тој, „Драго ми е што мојот внук нема да мора да се мачи во војска“.
