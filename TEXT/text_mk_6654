04/08/2011
Алакбар Рауфоглу за Southeast European Times -- 04.08.11
Турските економски остварувања од финансиската криза во 2001 година ја трансформираа земјата од класичен безнадежен случај во една од најбрзо растечките земји во светот. Сепак, Анкара сега се соочува со голем број економски предизвици, додека еврозоната се бори со должничката криза. 
Роберт Зелик, претседател на Светската банка, неодамна ја предупреди Турција дека економијата сега функционира скоро со целосен капацитет и креаторите на политиката „мора да бидат претпазливи поради ризиците од инфлација“.
Владата останува претпазлива во врска со економските остварувања на Турција, и покрај стабилните бројки од првата половина на годинава, при што некои водачи на АКП го советуваат народот „да не троши премногу“ бидејќи „црни облаци“ почнаа да се надвиснуваат над светската економија.
Сепак некои, како што е заменик-претседателот на АКП за економски прашања, Алатин Бујукаја, смета дека Турција е имуна на светската криза, благодарение на силната и динамична економија на земјата.
„Им препорачавме на нашите граѓани [да не трошат премногу] бидејќи кризата не е далеку од нашите граници, но е целосно настрана од нашата економија“, рече тој за SETimes, додавајќи дека јавноста е „сведок како земјата е подготвена за секаква можна тешкотија која може да се појави од надворешни извори“. 
„Турција нема воопшто да трпи последици [од кризата], дури и проблемите на [нашиот] сосед да се влошат“, тврди тој.
Турција брзо се поврати во нормала од светската финансиска криза 2007-2008 година, нешто што владата побрза да го посочи, особено пред националните избори на 12-ти јуни. Сепак, овојпат ситуацијата може да е сосема поразлична, бидејќи основите зад економијата на Турција изгледаат сé поразнишани.
Во меѓувреме, некои локални аналитичари, како што е Омер Фарук Чолак, истакнат економист и предавач, смета дека глобалната криза веќе пристигна. 
„Проблемот е многу сериозен ... Имајќи го предвид тоа дека ЕУ е еден од најголемите трговски партнери на Турција [со 50 отсто од турскиот извоз]“, рече тој за SETimes, истакнувајќи дека забавувањето на европскиот пазар ќе го забави турскиот раст и ќе го направи кревок поради неговите високи потреби од надворешно финансирање. 
Сепак, уште поголема загриженост предизвикува дефицитот на тековната сметка, кој достигна 37,2 милијарди долари во првите пет месеци од оваа година, зголемување од 121 отсто во споредба со истиот период минатата година.
„Овие бројки на [дефицитот на тековната сметка] се загрижувачки“, вели Чолак. „Луѓето дефинитивно ќе штедат пари и владата, од своја страна, мора да дејствува брзо и поефикасно за спречување евентуална криза.“ 
На политичкиот фронт, тој вели дека опозицијата не нуди никакви алтернативи и дека АКП е препуштена сама на себе во развивањето на економската политика. 
Масум Туркер, политичар и поранешен државен министер за економски прашања, смета дека можната економска криза „стана многу повеќе политичко, отколку економско прашање за владата“. 
„Приватното трошење е сега на ниво на социолошко лудило“, вели тој. „Владата молчеше гледајќи го придонесот од ова трошење за економскиот раст.“
„Овој проблем постоеше и пред изборите, но АКП го покриваше со цел да победи на [изборите]“, рече тој за SETimes, додавајќи дека владата сега се соочува со последиците. 
