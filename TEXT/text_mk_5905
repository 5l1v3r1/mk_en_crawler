14/06/2011
(Волстрит Џорнал, ZDNET - 14/06/11; Ројтерс, ФТ, Телеграф, Би-би-си, Гардијан, Лос Анџелес Тајмс, Фајненшл Пост, Секјурити вик, Пи си Магазин, CNET, Хуриет- 13/06/11; Тајм- 10/06/11; Заман-- 09/06/11 - 13/06/11; ФБИ- 12/04/11)
Според извештајот на државната новинска агенција Анатолија објавен во понеделникот (13-ти јуни), турските власти уапсиле 32 лица за кои се верува дека се вмешани во онлајн упадите врз владините веб-страници од страна на членови на меѓународната хакерска група Анонимни. 
Осомничените, меѓу кои и осум малолетни лица, беа уапсени во неделата за време на полициски рации во Анкара, Истанбул и десет други турски градови под сомнение дека „незаконски упаднале во комуникацискиот систем“. 
Потегот уследи по жалбата од страна на телекомуникациската владина агенција на Турција, чија веб-страница била непристапна за посетителите неколку часа во четвртокот по упадот Дистрибуирана непристапност на сервисот. Како што се дознава, веб-страниците на најмалку уште една друга владина агенција биле погодени и блокирани на тој ден.
Полициските рации, кои се совпаднаа со националните избори на Турција во неделата, се случија поради сомненијата дека групата планирала да изврши упад врз веб-страницата на изборната комисија на оваа земја. 
Локалниот експерт за сајбер безбедност Хузејфе Онал во четвртокот соопшти дека во текот на претходните два дена имало бројни упади чија цел биле турските веб-страници, во кои биле користени над 90.000 компјутери компромитирани од хакери.
„Ова е страшна бројка“, дневниот весник Заман ја цитираше неговата изјава. „Ова значи дека во еден организиран упад, бројот би можел да биде дури еден милион компјутери. Ова би било катастрофа за интернет структурата на Турција“. 
Сајбер активистите од групата Анонимни, која инсистира дека не е организирана, рекоа дека нападот врз телекомуникацискиот регулатор е протест на неговите планови да воведе нов интернет филтеринг ситем во август.
Планот предизвика улични протести низ Турција по неговото објавување во мај. 
Групата Анонимни, која планот го сфаќа како чекор кон поголема цензура, тврди дека новиот систем ќе им овозможи на властите да ги следат активностите на луѓето на интернет. 
„Иако останува нејасно зошто и како системот ќе биде поставен, јасно е дека владата ја зголемува цензурата на следното ниво“, Ројтерс ја цитираше изјавата на групата. „Ние ќе ја дадеме нашата поддршка за одбегнување на цензурата и ќе им се одмаздиме на организациите кои наметнуваат цензура“.
Неделните полициски рации уследија по апсењата во Шпанија на три осомничени активисти на оваа озогласена група, за која се верува дека е одговорна за голем број упади врз веб-страници низ светот, меѓу кои и оние на Сони Плејстејш, на банки, фирми и влади. Како одмазда, групата Анонимни изврши упад врз главната веб-страница на шпанската полиција, блокирајќи ја неколку часа во неделата наутро. 
Групата Анонимни е, исто така, под истрага на ФБИ, кој ја обвинува групата за хакерство врз веб-страницата на една американска фирма за обезбедување во март, како и за кражба на приближно 72.000 електронски пораки од таа компанија и нивно објавување онлајн. 
„Овој упад беше реакција на тврдењето дека еден истражувач во фирмата ги идентификувал клучните членови на групата Анонимни“, Гордон Сноу, помошник директор на сајбер одделот на ФБИ, и соопшти на Комисијата за известување на американскиот Сенат.
Оваа широка сајберактивистичка група беше, исто така, истакната во еден извештај на НАТО од минатиот месец, кој ја опишува како водечка и најсофистицирана група меѓу оние вмешани во вакви активности, извести магазинот Тајм во петокот. 
