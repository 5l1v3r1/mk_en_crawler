23/06/2005
Од Разван Амариеи за Southeast European Times во Букурешт – 23/06/05
Пред десет години, кога една локална банка ја воведе првата кредитна картичка во Романија, само една продавница во центарот на Букурешт можеше да реализира електронско плаќање. Денес постојат околу 6,2 милиони кредитни и дебитни картички во романските паричници, а бројот се зголемува. 
Според податоците од Романската национална банка (БНР), во изминатите 12 месеци се издадени околу 1,2 милиони нови картички. Сé на сé, стапката на пораст изнесува околу 25 отсто. Таа е повисока во Букурешт, каде што достигнува 40 отсто. Експертите велат дека ако ова темпо продолжи, можно е Романија да има 7 милиони валидни картички во оптег до крајот на оваа година. 
Вредноста на трансакциите, исто така, порасна: од 3,7 милијарди евра во 2003 година на 5,3 милијарди евра во 2004 година. Само во првото тримесечје од 2005 година таа достигна 2,1 милијарда евра.
Банките очекуваат кредитните картички, а не дебитните картички, да покажат најспектакуларен пораст. Денес тие сочинуваат само околу 5 отсто од вкупниот број на картички во Романија, но овој процент би можел двојно да се зголеми до декември, велат банкарските претставници. 
Порастот има и придружни ефекти, вклучувајќи го и проширувањето на мрежата на банкомати. Во моментов има околу 3.100 банкомати низ цела Романија, во споредба со 2.165 пред две години. Бизнисмените од областите на малопродажбата и услугите се принудени да инвестираат во читачи на кредитни картички, при што повеќе од 10.000 беа поставени до есента 2004 година. И покрај тоа што меѓународните гиганти „Виза“ и „Мастер кард“ доминираат на романскиот пазар, и другите претпријатија започнуваат да издаваат свои картички. 
Онлајн трансакциите се, исто така, во пораст. Започната пред повеќе од една година, безбедносната платформа 3Д веќе изврши трансакции во вредност од 4 милиони американски долари, со што ја направи Романија пионер во Југоисточна Европа. И покрај тоа што повеќе од половина беа надворешни договори привлечени од помалите давачки, постои голема надеж за во иднина. Некои предвидуваат раст до 500 отсто до крајот на оваа година за трансакциите што потекнуваат од Романија. Други веруваат дека онлајн трансакциите, кои сега претставуваат помалку од 0,1 отсто од вкупните електронски трансакции, би можеле да достигнат 10 до 15 отсто во рок од три години. 
Сепак, некои Романци и понатаму се внимателни. „Сакам да ја добивам платата на стариот начин, од благајникот во нашето претпријатие. Едноставно не им верувам на машините“, објаснува Думитру Пурцелеа, 53-годишен електричар. „Се чувствувам подобро со готовина в џеб. Ако одам во супермаркет или во ресторан и мојата картичка не функционира, како ќе изгледа тоа“, вели Тина Манеску, 26-годишна секретарка. 
Таквите опции се поткрепени од криминалот поврзан со картичките, како што е воведувањето на лажен банкомат, кој чита информации од картичките на корисниците, во една населба во Букурешт. Тоа е знак дека романските криминални групи, кои ги празнеа банковните сметки на илјадници луѓе од Запад со копирање на нивните картички, сега се свртуваат кон сопствената земја. 
