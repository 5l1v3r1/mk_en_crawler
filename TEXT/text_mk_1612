09/04/2010
КЕШ, државната корпорација за енергија на Aлбанијa, во вторникот (6-ти април) објави дека заработила околу 40 милиони евра во првото тримесечје од 2010 година од извозот. КЕШ очекува да добие дополнителни 17 милиони евра од енергијата произведена во нејзините хидроелектрани. Зголемената количина на водата во колекторите на хидроцентралата е резултат на обилните врнежи. 
*** 
Околу 670.000 луѓе -- или 9.2 отсто од населението во Србија -- живее под нивото на сиромаштија или со помалку од 84 евра месечно, според интервјуто од средата (7-ми април) со министерот за труд и социјална политика Расим Љајиќ. Тој за белградскиот весник Прес изјави дека овој податок му е од државниот институт за статистика. Љајиќ рече дека владата ќе одвои околу 8.8 милиони евра за најсиромашните Срби до крајот на годинава.
*** 
 Косовската Централна банка во средата (7-ми април) објави дека во 2009 година парите депонирани од иселениците паднале за 30 милиони евра во споредба со претходната година. Ова е најверојатно резултат на економската криза и високата невработеност во земјите на ЕУ каде што сега живеат поранешните жители на Косово, се вели во извештајот на банката. Вкупната сума во 2009 година беше 505 милиони евра. 
*** 
Во средата (7-ми април), српската министерка за финансии, Диана Драгутиновиќ, и рускиот заменик-министер за финансии, Дмитри Панкин, потпишаа договор во Москва за 150,4 милиони евра заем за поддршка на буџетот. Заемот има грејс-период до март 2012 година, и ќе биде вратен до 2021 година. Драгутиновиќ рече дека преговорите за заемот ветени од Русија за транспортните инфраструктурни проекти во Србија ќе добијат на интензитет во мај. 
*** 
 Босна и Херцеговинa (БиХ) претстави 157 проекти вредни повеќе од 5,5 милијарди евра на странски инвеститори на Сараевскиот бизнис форум кој беше отворен во вторникот (6-ти април). Преку 600 бизнисмени од Хрватска, Турција, Саудиска Арабија, Обединетите Арапски Емирати, Иран, Катар, Кувајт, Либија, Египет, Малезија, Јордан, Оман, Словачка и Кина учествуваа на дводневниот форум. Четвртина од проектите се поврзани со енергетскиот сектор, област која БиХ сака да ја развие. 
*** 
Централната банка на Грција во средата (7-ми април) објави дека во првите два месеци од годината, локалните клиенти -- исплашени поради состојбата на економијата во државата -- префрлиле околу 10 милијарди евра -- или 4,5 отсто од вкупните средства во банкарскиот систем -- надвор од грчките сметки. Според локалните експерти, многумина штедачи избрале да ги префрлат своите пари надвор од државата, додека други избрале филијали на надворешните банки. 
 (Разни извори -- 02/04/10-09/04/10)  
