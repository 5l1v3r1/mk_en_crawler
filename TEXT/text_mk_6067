04/11/2010
Од Мухамет Бајшори за Southeast European Times во Приштина – 04/11/10
Минатиот месец, парламентот усвои стратегија за приватизација на најголемиот телеком во Косово, како дел од новата економска стратегија на земјата.
Многумина ја сметаат Поштата и телекомот на Косово (ПТК) за најуспешна фирма на земјата од крајот на косовскиот конфликт во 1999 година. Почнувајќи од нула инфраструктура, истата сега вработува повеќе од 3.000 луѓе.
Нејзината приватизација, сепак, не беше едноставна. Опозициските партии, и некои граѓански организации, велат дека процесот не е транспарентен и дека цената на продажбата ќе биде многу ниска.
Премиерот Хашим Тачи и неговата Демократска партија успеаја да обезбедат доволно парламентарни гласови за надминување на противењето и ставата на стратегијата на гласање. Со само 50 присутни пратеници, тоа помина со 47:2 гласа, и еден воздржан. Опозициските пратеници ветија дека ќе го изнесат прашањето пред Уставниот суд.
„Меѓународните финансиски пазари се наоѓаат во длабока криза, која влијае на купувачката моќ на инвеститорите и ја намалува пазарната вредност на ПТК. Владата инсистира на тоа приватизацијата да се случи без да се знае целосната вредност на ПТК, што ја отвора можноста за манипулации со цената“, рече Авни Зогиани од невладината Коху.
„Ние не сме за никакви големи одлуки кои се носат без политички и социјален консензус“, рече Шпенд Ахмети, економист од Приштина од партијата ФЕР-Фрима е ре. „Владата го истурка предлогот без да ја објасни ползата. Во еден кревок момент за Косово, ваквите одлуки не треба да се носат без социјален и политички консензус.“
Тачи, во своето обраќање до пратениците, рече дека 75 отсто приватизација на акциите на ПТК овозможуваат целосна либерализација на телеком пазарот на Косово. Ова, рече тој, ќе донесе подобри и поевтини услуги. 
Владата ја смета приватизацијата на телекомот за дел од целокупната реформа на јавните претпријатија, во согласност со договорот меѓу Косово и ММФ. 
Но, Албин Курти од движењето Ветевендосје е жесток критичар. Тој тврди дека владата води неолиберална економска политика која ќе ја уништи косовската економија.
„Актуелната ситуација е ужасна, при што владата сака да ги продаде најразвиените претпријатија во Косово брзо и евтино. Ние сметаме дека управата на ПКК е неуспешна и корумпирана, и дека треба да биде казнета, но не јавноста, не целото претпријатие“, рече Курти.
Владата во заминување, која падна во вторникот (2-ри ноември) со гласањето за доверба, се надева дека ќе ја заврши приватизацијата на ПТК до крајот на оваа година, за да може приходите од процесот да бидат вклучени во буџетот за 2011 година. Ако тоа не успее, предупредуваат аналитичарите, може да дојде до кусок во приходите. 
