14/09/2011
Недељко Рудовиќ за Southeast European Times во Подгорица -- 14.09.11
Економијата на Црна Гора порасна за 2 отсто во првата половина од годинава, но експертите предупредуваат дека земјата мора веднаш да го стави под контрола позајмувањето за да ја избегне разорната тежина на должничката криза. 
„Загрижени сме заради темпото на растечкиот јавен долг ... Помоќните економии во ЕУ се соочија со големи проблеми поради тоа“, рече гувернерот на Централната банка, Радоје Жугиќ. 
Со 1,25 милијарди евра, или 45 отсто од БДП, проектираниот вкупен долг на Црна Гора е втор во регионот, само по Албанија. Јавниот долг брзо порасна откако владата издаде обврзници во износ од 380 милиони евра на почетокот од годинава за да ги исплати платите и пензиите. Заедно со каматата, обврските за исплата на обврзниците ќе достигнат вкупно 524 милиони евра кога ќе стасаат за плаќање во 2016 година.
Во меѓувреме, владата претходно овој месец подигна дополнителен заем од Светска банка во висина од 59 милиони евра.
Податоците на Централната банка покажуваат дека операциите во четири претпријатија се блокирани поради нивната неможност да ги платат долговите. Почнувајќи од јуни, 14.754 претпријатија -- од вкупно 55.602 -- со комбиниран долг од 302 милиони евра, не можат да функционираат. 
Слично на тоа, алармантни се податоците и за приватниот долг. Од две милијарди евра вкупно банковни заеми -- четвртина, или 523 милијарди евра -- најверојатно нема да се вратат.
Претседателот на парламентарниот Комитет за економија, Александар Дамјановиќ, предупредува дека континуираното зголемување на јавниот долг не ги подобри економските перформанси или животниот стандард.
„Фактот дека националниот долг, кој во 2006 година беше околу 700 милиони евра, се зголеми повеќе од двојно во рок од пет години, покажува дека [се води] политика што може да ја турне Црна Гора во должничко ропство. Постои легитимна загриженост дека влегуваме во опасна зона на државен банкрот“, рече Дамјановиќ за SETimes. 
Експертите се согласуваат дека за да се избегне влошување на должничката ситуација, странските инвестиции -- наместо позајмувањето -- треба да го покренат развојот. 
„Во Црна Гора има стагнација кога станува збор за странските директни инвестиции. Во првите седум месеци, во споредба со истиот период минатата година, странските директни инвестиции се намалија за 38 отсто“, рече Жугиќ. 
„Сметаме дека туризмот ги поттурнува напред другите сектори“, заклучува тој. Експертите велат дека на Црна Гора й требаат 300 милиони евра годишни странски инвестиции за да постигне одржлив буџет.
Еден од членовите на владејачката Социјалдемократска партија (СДП) инсистира на тоа дека Црна Гора треба да преземе итни мерки, вклучително и нов закон за охрабрување на странските инвестиции.
„Тие вклучуваат даночни, финансиски и царински повластици, инфраструктура и бесплатно користење на земјиштето“, рече Дамир Шеховиќ од СДП за SETimes. 
Според аналитичарот Василије Костиќ, големата зависност на Црна Гора од увозот, дефицитот на пензискиот фонд и трошоците за социјалните надоместоци, заедно со големата државна администрација, ќе вршат постојан притисок врз одржливоста на јавните финансии.
„Реалноста е дека јавниот долг сé уште ќе расте поради бавното заздравување на светската економија, особено во развиените европски економии, што влијае на развојот на малите економии како нашата“, рече Костиќ за SETimes. 
„Јасно е дека проблемот со растот на долгот е комплексен и загрижувачки. Не треба да заборавме дека кредибилитетот на една држава зависи во голема мера од способноста за сервисирање на нејзиниот долг, особено сега“, рече Костиќ.
