01/12/2006
Од Ерлис Селимај за Southeast European Times во Тирана – 01/12/06
Претседателот Алфред Мојсиу во четвртокот (30-ти ноември) рече дека веќе нема да чека различните политички партии да се согласат околу изборните реформи и дека ќе го искористи своето уставно право оваа сабота за самиот да го утврди датумот на локалните избори. Изворите посочуваат дека тој ќе го избере или 20-ти или 21-ви јануари. 
Една од клучните трки е за градоначалник на Тирана. Сегашниот градоначалник Еди Рама, од опозициската Социјалистичка партија, се соочува со предизвикот од министерот за внатрешни работи, Сокол Олдаши, кој е поддржан од владејачката Демократска партија (ДП). Рама, кој ја врши градоначалничката функција од 2000 година, е добитник на наградата за најдобар градоначалник на светот за 2004 година. Евентуалниот реизбор би значел негов трет мандат на местото. 
Кампањата на Олдаши ќе ја води заменик-претседателот на ДП и претседател на парламентарната група, Бамир Топи. Тој вети дека победата на неговиот кандидат ќе биде спектакуларна, како и победата на ДП на парламентарните избори во 2005 година. Олдаши, наводно, ќе го задржи своето министерско место за време на кампањата.
И додека кандидатите за местото во локалната власт ги планираат своите кампањи, земјата се загрева и за парламентарните избори, иако датумот за нив сé уште не е одреден. 
Опозицијата побара од Мојсиу да не ги закажува истовремено со изборите на 21-ви јануари во Србија. 
Социјалистите велат дека прашањето на статусот на Косово би можело да има влијание врз Албанија и дека ова треба да се земе предвид кога ќе се утврди датумот.
Мојсиу вели дека нема никаква поврзаност. „Не треба да сме суеверни за тоа што може да се случи со другите земји. Ние сме суверена земја и не треба да зависиме од другите“, рече тој за време на посетата на Италија минатата недела. 
Владејачките и опозициските партии не можеа да најдат заеднички јазик за неколку прашања во врска со подготовките за изборите, а опозицијата побара и измени на Изборниот законик. Во меѓувреме, во извештајот на мисијата на ОБСЕ во Тирана, објавен минатиот викенд, остро се критикува влошувањето на политичката клима во Албанија и се вели дека е направена штета на изборниот процес.
Во извештајот се истакнува дека многу-потребните реформи пред општинските избори буквално се закочени поради расправиите помеѓу двете најголеми партии. 
