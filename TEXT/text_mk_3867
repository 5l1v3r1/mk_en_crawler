17/10/2007
Од Антонио Прленда за Southeast European Times во Сараево – 17/10/07
Највисокиот меѓународен претставник во Босна и Херцеговина, високиот претставник Мирослав Лајчак, вели дека неговата канцеларија ќе го префрли фокусот од интеграцијата во ЕУ кон економските реформи. Овој потег се случува откако земјата ја изгуби својата шанса за потпишување на Договорот за стабилизација и асоцијација со ЕУ оваа година, поради тековниот ќор-сокак во врска со полициските реформи. 
Говорејќи на сараевската конференција во вторникот (16-ти октомври) Лајчак рече дека политичарите во земјата покажале оти интеграцијата во ЕУ не претставува приоритет. Затоа, додаде тој, тие треба барем да постигнат консензус за економските реформи потребни за подигање на животниот стандард. 
Досега меѓународната заедница ја фокусираше својата енергија на напорите за постигнување договор за подобрување на комплексниот полициски систем на БиХ, заснован на ентитетите. Брисел постигна понатамошен напредок кон членството условено од реформите. 
Европската комисија вели дека сите законски и буџетски надлежности за сите полициски прашања мора да бидат префрлени на државно ниво, дека на политиката не смее да й се дозволи да се меша во полициските операции и дека функционалните области на локалната полиција мора да бидат одредени со технички полициски критеруми, наместо со етнички поделби. 
Сепак, водачите во БиХ не можеа да постигнат компромис кој ќе биде конзистентен со принципите на ЕУ и прифатлив за сите главни политички сили во земјата. Брисел одреди краен рок до минатиот викенд, по што ДСА ќе мора да биде ставен во мирување. 
Според Лајчак, политичарите од српскиот ентитет на БиХ, Република Српска (РС), се откажаа од обврските што ги презедоа во 2005 година.
„Факт е дека претставниците на РС ги отфрлија претходно прифатените обврски. Но, тие не се единствените што треба да се обвинат“, рече Лајчак. 
Премиерот на РС Милорад Додик и бошњачкиот член на претседателството на БиХ, Харис Силајџиќ, зазедоа екстремни позиции со текот на месеците. И покрај тоа што двајцата објавија компромисен договор на крајот од септември, истиот беше отфрлен од страна на ЕУ, бидејќи не беше во согласност со нејзините принципи. 
„Очекував поголема сериозност од политичките водачи. Сепак, пристапот на политичарите беше како да не се случува ништо важно и како сé уште да имаме доволно време“, рече Лајчак. 
Тој за локалните медиуми изјави дека јавноста наскоро ќе може да го види неговиот нов пристап кон политичката ситуација во БиХ. Според т.н. „Бонски надлежности“, одредени со Дејтонскиот мировен договор, високиот претставник има широки надлежности да наметнува легислатива и да сменува функционери.
На состанокот во понеделникот министрите за надворешни работи на ЕУ изразија жалење што не покажаа сите политички водачи во БиХ подготвеност за договор заснован на трите принципи.
Tие го споменаа престојниот состанок на Советот за спроведување на мирот, закажан за 30-ти и 31-ви октомври, велејќи дека ова ќе биде следна можност меѓународната заедница внимателно да ја разгледа ситуацијата во БиХ. 
