15/12/2010
Од Бојана Миловановиќ во Белград, Клаудија Лутовска во Скопје и Недељко Рудовиќ во Подгорица -- 15/12/10
ЕУ ги укина визните режими со Србија, Македонија и Црна Гора на 19-ти декември 2009 година, олеснувајќи го патувањето од Балканот за земјите на ЕУ. Но, поседувањето нов биометрички пасош е еден од условите за безвизното патување.
Во Србија граѓаните ги заменија долгите редици пред амбасадите на земјите од ЕУ и купиштата хартии со преполнетите полициски станици, каде што се издаваат нови биометрички пасоши.
Претставник на српското Министерство изјави за SETimes дека досега се издадени околу 2,8 милиони биометрички пасоши. 
„Добро го искористив укинувањето на визите и отидов на неколку покуси патувања ... во Холандија, Германија, Шпанија и Унгарија. Исто така, планирам кус зимски одмор во Австрија“, рече веб-администраторката Тијана Драгаш (27).
Белградскиот наставник Предраг Томиќ (52) изјави за SETimes дека многу негови пријатели, како никогаш досега, патувале за Европа оваа година. „Но, каква корист имам од укинувањето на визите кога немам доволно пари за да патувам?“ рече Томиќ, сумирајќи ја со ова тешкотијата на зголемен број Срби погодени од економската криза.
Во Македонија, еден милион биометрички пасоши се издадени од 2007 година досега, според началник на Одделението за пасоши при Министерството за внатрешни работи, Борче Петревски. 
„Од 1-ви јануари до 30-ти октомври... македонските граѓани ги преминаа границите 4,25 милиони пати. Тоа е зголемување од 20 отсто во споредба со минатата година, рече портпаролот на Министерството за внатрешни работи, Иво Котевски, за SETimes. 
Туристичките агенции го потврдија позитивното влијание од укинувањето на визниот режим 
„Најатрактивни дестинации за Македонците беа Италија и Унгарија“, рече Зорица Атанасова од „Атлантик турс“ за SETimes. 
Атанасова објасни дека младите патуваат до сите дестинации од Шенген зоната, додека постарите патници претежно ги посетуваат пријатиелите и роднините во соседните земји, заедно со други. 
„Го добив мојот прв пасош и отидов во Грција и Бугарија. Следното лето планирам да го посетам Пиво фест во Германија и, најверојатно, Лувр во Франција, изјави за SETimes Игорче Ристевски од Битола.
Поради визната либерализација, редовните авионски патувања -- освен бизнис и ВИП патувањата -- се зголемија за 14 отсто, рече директорот за безбедност на аеродромот Александар Велики, Зоран Доревски. 
За разлика од тоа, претставникот на црногорското Министерство за надворешни работи, Жељко Стаматовиќ, изјави за SETimes дека не може да потврди оти визната либерализација значително влијаела на навиките за патување на Црногорците. 
„Укинувањето на визите им овозможи на оние што претходно патуваа да го прават тоа полесно. Анализите на пограничната полиција покажуваат дека околу 30.000 луѓе во минатата година патувале во земјите од Шенген и ЕУ“, рече Стаматовиќ.
Сепак, црногорските туристички агенции, како што е Горбис пријавија зголемен број резервации оваа година, и покрај понискиот животен стандард отколку во 2009 година. 
„Бројот на патувањата се зголеми најмалку за двапати, и претежно вклучува крстосувања. Тоа не е поради тоа што луѓето имаат повеќе пари, туку поради тоа што имаат можност да патуваа полесно. Тоа се граѓаните што дефинитивно планираа да патуваат претходно, но не се осмелуваа поради тоа што мораа да чекаат за виза“, изјави директорката на Горбис, Светлана Сабовиќ, за SETimes. 
Црногорците патуваа претежно во Луксембург, Германија, Австрија и Шведска. Двапати неделно автобусите од Рожаје и Беране ги преминуваа овие граници со целосна искористеност на капацитетот.
„Ова лето седнав во автомобил со мојата сопруга и деца и ги посетив Словенија, Австрија, Словачка, Чешка и Унгарија. Единствената работа што морав да ја направам беше да го подготвам автомобилот и да резервирам сместување“, рече банкарскиот службеник Мирко Перовиќ. 
Што се однесува до искуствата на пограничните премини, Перовиќ рече: „ве прави да се чувствувате добредојден, а потоа гледате некои странски земји како свои.“ 
