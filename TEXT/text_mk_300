15/03/2010
Од Линда Карадаку за Southeast European Times во Приштина -- 15/03/10
Братислав Николиќ е градоначалник на Штрпце, град во јужниот дел на Косово далеку познат по својот прочуен скијачки центар Брезовица. Николиќ беше избран во вториот круг од локалните избори одржани во декември 2009-та година. 
Визијата на Николиќ е да го поттикне економскиот развој на Штрпце преку скијачкиот центар Брезовица, истовремено трансформирајќи го градот во успешно интегрирана мултиетничка оштина.
Тој зборуваше за тие планови во неодамнешното интервју за SETimes. 
 SETimes: Како се одлучивте да се кандидирате за градоначалник?
 Братислав Николиќ: Откако работев за различни меѓународни организации, сфатив дека можам да направам нешто за мојот роден град. Тоа беше голем предизвик и многу работа, но за млад човек како мене, не беше толку тешко.
 SETimes: Зошто мислите дека Србите од Штрпце ве поддржувааат? 
 Николиќ: Обичниот народ во Штрпце во мене гледа нов, млад политичар подготвен да направи промени во нашата општина. Јас направив тим составен од добро познати и почитувани луѓе. Затоа, резултатот беше добивање на над 4000 гласа [65 отсто од вкупниот број гласови] во вториот круг од изборите.
 SETimes: Има Срби, како Звонко Михајловиќ, кои велат дека нелегално сте ја презеле функцијата со преземање на општинската канцеларија без исправно гласање.
 Николиќ: Ние не ја презедовме канцеларијата од никого. Целиот процес на преземање на канцеларии што припаѓале на легално избраните претставници од општината на Српската радикална партија беше спроведен во присуство на комисија од тројца луѓе. Ова беше по официјално барање од моја страна за ослободување на канцелариите што сега припаѓаат на новоизбраната локална управа на СШрпце.
 SETimes: Кои се главните проблеми со кои се соочуваат луѓето во Штрпце? 
 Николиќ: Се разбира, невработеноста и економијата. Верувам дека со имплементирање на нови проекти и спроведување на успешна приватизација на скијачкиот центар [Брезовица], можеме да ги решиме повеќето проблеми. 
 SETimes: Дали е возможно да се одвои политиката од секојдневните проблеми? 
 Николиќ: Тоа е мојата цел. Јас не сум човек кој се навраќа кон минатото. Мојата визија за успех во иднината е да имаме добри односи со нашите соседи, како и добра економија во нашата општина. Штрпце ќе биде најдобар пример за една мултиетничка општина на Косово.
 SETimes: Колкава поддршка добивате од владата на Косово? 
 Николиќ: Во моментов, сум задоволен. Не можам да се пожалам. 
 SETimes: Колку е релевантно влијанието на властите во Белград во Штрпце? 
Николиќ: Верувам дека граѓаните на Штрпце се свесни дека нивниот град е местото каде што треба да се донесуваат одлуките, а не во Белград или Приштина. Треба да ја земеме судбината во наши раце. Секој кој им посакува добро на граѓаните на Штрпце е добредојден. 
 SETimes: Како ќе го решите проблемот со паралелните структури поддржани од Белград?
 Николиќ: Според мене, проблемот беше решен истиот оној ден кога ми ги вратија канцелариите. Меѓународната заедница дозволи избори во мај 2008-та година и не можеме да ги занемариме резултатите. Тоа повеќе е проблем за меѓународната заедница.
 SETimes: Каква ќе биде иднината на српската заедница на Косово? Николиќ: Треба да ја почитуваме верата и традициите на Србите; да го поддржеме [нивната улога] економскиот развој и можеме да се интегрираме.
 SETimes: Треба ли Србите на Косово да ги зајакнат нивните политички партии? 
 Николиќ: Независната либерална партија е една од малкуте српски политички партии кои работат само на Косово, единствената која се грижи за иднината на сите Косовски Срби. Резултатите од локалните избори се доказ дека имаме голема поддршка. 
