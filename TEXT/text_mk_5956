10/11/2010
Од Барис Јилмаз за Southeast European Times -- 10/11/10
ЕУ ја критикуваше Турција во вторникот (9-ти ноември) за зголемениот политички притисок врз медиумите и ограничувањата на слободата на изразувањето. „Останува загриженоста во однос на политичките напади врз медиумите“, вели ЕУ Комисијата во својот Извештај за напредокот на земјата за 2010 година, објавен во вторникот. 
Во извештајот, Европската комисија (ЕК) дава мешана слика за напредокот на Турција кон демократизацијата и членството. 
Изразувајќи пофалби за уставните реформи на владејачката Партија на правдата и развојот (АКП) во септември, нејзините напори за отворање на односите со Курдите, нејзината зголемена улога во надворешната политика, напредокот во граѓанскиот надзор на безбедносните сили и извонредниот успех во економијата, Брисел истовремено го критикува бавното темпо на реформите, заладените односи меѓу клучните државни тела и зголемениот притисок врз медиумите.
ЕУ остро го критикува не само владиниот притисок врз опозициските медиуми, туку и судските случаи против новинарите за нивната работа која ги покрива политичарите и другите власти од високо ниво.
Повеќе од 4.000 истраги се иницирани против новинари за кршење на доверливоста или обиди да влијаат на правичен судски процес, по нивното известување за случајот на Ергенекон. 
Честите забрани на Турција за веб-страниците станаа уште една грижа за ЕУ. Популарната веб-страница за размена на видеа „Јутјуб“ не е достапна во земјата-кандидатка за ЕУ од 2008 година. Стотици веб-страници се забранети, честопати поради регулаторни дупки и нејасна законска рамка.
Во својот извештај, ЕУ истакна дека турскиот закон за интернетот ја ограничува слободата на изразувањето и ги крати граѓанските права за пристап до информации. 
„Исто како и другите делови од општеството, и медиумите се длабоко поделени во Турција. Новинските агенции ја даваат само едната страна од информациите. Некои големи медиумски конгломерати ги користат медиумите за да станат важни во јавноста, да си ги остварат своите интереси. Тоа треба да се промени“, рече известувачката на Европскиот парламент за Турција, Риа Омен-Пуијтен, за SETimes, додавајќи дека мора да има законски реформи што ќе ја загарантираат независноста на медиумите во Турција.
„Притисокот врз весниците, судските случаи против новинари и несразмерната забрана на бројни веб-страници се неприфатливи во едно слободно плуралистичко општество“, истакна таа. 
Во извештајот, исто така, се критикува зголемената поларизација во турската политика. Конфронтирачката политичка клима, недостатокот на дијалог и дух на компромис меѓу главните политички партии и заладените односи меѓу клучните политички институции, ги поткопаа големите реформски напори во изминатите 12 месеци. 
Омен-Руијтен ќе ја посети Турција оваа недела за да се состане со претставниците на владата, опозицијата и невладините организации, на разговори околу развивањето на дух на компромис и интензивирање на реформите.
Еден од изворите за поларизацијата беше контроверзната истрага за Ергенекон. Вкупно 270 луѓе, вклучително и 116 воени офицери и шест новинари, се притворени и обвинети за обид да ја срушат владата.
ЕК изрази поддршка за истрагата во врска со Ергенекон и другите наводни планови за удар, кои Брисел вели дека „остануваат можност за Турција да ја зајакне довербата во соодветното функционирање на своите демократски институции и владеењето на правото“. Но, ЕУ, исто така, ги критикуваше долгите притворања на пред судските процеси во овие случаи, за кои рече дека „предизвикуваат загриженост“.
За разлика од Омен-Руијтен, професорот Чагри Ерхан, директор на Европскиот истражен центар при Анкарскиот универзитет, има малку надеж за обновување на реформскиот процес во блиска иднина.
„Ниту владата, ниту која било друга политичка партија не гледа некаква политичка инвестиција во процесот на ЕУ“, рече тој за SETimes. „Поддршката за процесот на членство во ЕУ меѓу јавноста е намалена на најниско ниво.“ 
Бриселскиот независен новински портал ЕУ-Турција, ABHaber.com, остро ја критикуваше ЕК. „Во Брисел, поголем дел од актерите ја изгубија довербата во иднината на разговорите на Турција за пристапување. Комисијата не прави ништо, само седи на оградата, чекајќи. Ако процесот целосно пропадне по нејзина интервенција, никој друг освен комисијата нема да ја плати цената.“ 
