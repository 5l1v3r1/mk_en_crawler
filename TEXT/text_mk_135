12/03/2007
Од Даниел Дајану за Southeast European Times во Букурешт – 12/03/07
Како што утврдија неколку нови земји-членки на ЕУ прифаќањето на заедничката европска валута, еврото, не е едноставна работа. Додека Словенија го прифати еврото, Европската Комисија во Брисел побара од Литванија да почека. Во исто време, Полска, Република Чешка и Унгарија одлучија да го продолжат рокот за прифаќање на еврото. 
Според нејзиниот пристапен договор, Романија, исто така, треба да се приклучи кон еврозоната. Нејзината пристапна програма го постави, како стратешка цел, прифаќањето на еврото и пристапувањето во монетарната унија до 2012-2014 година. Јасното изнесување на оваа цел може да биде средство за постигнување на една поконзистентна политика во Романија. Меѓутоа, постојат тешкотии во процесот на поставување на една сеопфатна политичка платформа за една цел прекриена со многу технички работи. Покрај тоа, платформата треба да биде лесно прифатлива за пошироката јавност.
Разгледувањето на вистинското функционирање на монетарната унија треба да даде некакви сознанија за специфичните предизвици што претстојат. Постојат одредени фактори кои, барем хипотетички, можат да ги зголемат шансите за влез во еврозоната. Тука не мора да значи дека номиналните критериуми за конвергенција (инфлацијата, каматните маргини, јавен долг, променливоста на девизниот курс) ја имаат клучната улога. Поважни се факторите кои ги прават остварливи цврстите перформанси во рамките на монетарната унија. 
Тука спаѓаат флексибилноста на пазарите на производи/услуги и на пазарите за производните фактори (вклучувајќи ја работната сила), соодветните претходни реформи на социјалниот и пензискиот систем (елиминирајќи дел од очекуваниот дополнителен товар врз државната благајна во иднина), како и даночна политика фокусирана врз мобилноста на производствените фактори во услови на единствен пазар, вклучувајќи ја и миграцијата на работната сила. 
Не е лесно да се исполнат овие предуслови. За успешно воведување на еврото, условите подразбираат одреден степен на економски развој кој не смее во никој случај да биде случаен. По пристапувањето кон монетарната унија, единствениот макроекономски инструмент кој ќе им остане на креаторите на политиката на национално ниво, за регулаторни цели, е државниот буџет. Доколку домашните пазари не функционираат исправно, преоптоварувањето на државниот буџет би имало ефект на бумеранг. Обидот да се намалат прекумерните надворешни дефицити на овој начин предизвикува стагнација и рецесија на економијата -- како што покажа искуството на Португалија. Италија, исто така, ни дава пример за тоа колку сложено може да биде работењето внатре во монетарната унија доколку пазарите не се прилагодат лесно и брзо. 
Економската политика по пристапувањето мора да се справува со неизбежни и сложени компромиси, за кои теоријата не секогаш нуди јасни решенија. На пример, голем компромис се наметнува со целосната либерализација на капиталната сметката на платниот биланс во услови кога домашните каматни стапки се сеуште високи (привлекувајќи прилив на жешки пари). Друг пример се однесува на новите економии. Тие имаат потреба од огромни инвестиции во инфраструктурата, како дел од вкупниот обид за модернизација. Ваквите инвестиции бараат значителен раст на јавните и приватните расходи кои, освен ако не се пропратени со соодветно зголемување на продуктивноста, би создале инфлаторни притисоци притоа зголемувајќи ги надворешните дефицити.
Некои аналитичари тврдат дека критериумите од Мастрихт се помалку применливи во новите економии кои растат доста брзо. Ова не е само поради Баласа-Самуелсоновиот ефект ( кој наметнува нагло зголемување на цената на стоките кои не се разменливи), туку и поради можните конфликти помеѓу еден значително поголем државен буџет (со расходи кои можат да се зголемат за 4-5 отсто од БДП како резултат на исполнување на попристапните услови и достапноста на фондовите на ЕУ) и одржувањето на ниска инфлација како неопходен услов за пристапувањето во монетарната унија. 
Колку посложена и поголема е една економија, толку потешко е да се решат макроекономските рамнотежи -- лекција која беше на тежок начин научена во Прага, Будимпешта и Варшава. За Бугарија и Романија, се наѕира еден дополнителен предизвик -- имено, растечкиот притисок врз платите предизвикан од страна на постојаната миграција. Ова може да го отежне постигнувањето на една трајна стапка на инфлација од 2 отсто. 
Постои уште еден аспект на функционирањето на монетарната унија кој треба да даде материјал за размислување. Всушност, некои земји се однесуваат како паразити, сметајќи на лесно финансирање на нивните дефицити без да бидат способни, очигледно, да ги стават нивните државни буџети во добар ред. Во Брисел и Франкфурт табу е да се изрази сомнеж за изводливоста на монетарната унија -- а, ова е разбирливо; бидејќи Еврото е исто толку политичка конструкција колку и економска. Меѓутоа, премногу паразити би можеле да доведат до ситуација во која предностите од тоа да се биде во еврозоната би можеле да бидат помали од трошоците. Некаква единствена монетарна политика би била се повеќе недобредојдена во вакви околности. 
На кратко, дебатата за пристапување во монетарната унија, дури и кога таа потврдува дека оваа цел е утврдена со пристапниот договор на новите земји-членки на ЕУ, мора да се соочи со широк спектар на прашања и околности. Оваа дебата треба да биде пропратена со аналитичко разбирање на неизбежните баланси меѓу клучните политички цели, во рамката на подолгорочното планирање и креирање на економската политика. Националната политика треба да пронајде начин за да го одбегне жртвувањето на вистинската конвергенција заради постигнување на номиналната конвергенција која, подоцна, излегува дека е минлива.
Прифаќањето на еврото не треба само по себе да се сфати како крајна цел, туку повеќе како средство за намалување на економските разлики кои ги одвојуваат новите земји-членки на ЕУ од постарите, богати членки. Така прифаќањето на еврото мора да се формулира и да се направи оперативно во реални услови. Земјите од Југоисточна Европа треба внимателно да ги разгледаат аргументите за и против брзото прифаќање на еврото. Функционирањето на режимот на девизниот борд може да зборува во прилог на побрзо прифаќање на еврото, исто како и евроизацијата на економијата, како во случајот со Хрватска. 
Големината на економијата е, исто така, важен елемент кој треба да се има предвид, а најголем број балкански економии се доста мали. Меѓутоа, одлуката зависи од многу други фактори -- посебно, за повеќето балкански земји, да добијат појасен поглед за нивните шанси за влез во ЕУ.
