13/07/2009
(Катимерини - 13/07/09; AП, Ројтерс, АФП, ДПА, Скај њус, Еуроњус, ББС, АНА-МПА - 12/07/09)
Грчката полиција во неделата (12-ти јули) го испразни кампот со илегални имигранти во западниот пристанишен град Патра. Кампот, поставен пред околу 13 години, го користеа главно Авганистанци. 
„Ова беше успешно и ефикасно, иако задоцнето, рушење“, рече началникот на полицијата на Патра, Танасис Давлурос.
Вкупниот број на лица во кампот пред неколку месеци достигна 1.800. Без протечна вода и соодветни хигиенски услови, истиот покренуваше здравствени прашања и предизвикуваше сé поголема загриженост меѓу жителите на Патра.
Имигрантите престојуваа во кампот додека се подготвуваа да се прикрадат на бродовите што пловеа за Италија и други делови од Западна Европа. Бројот на луѓето што живееја во импровизираните кампови, наводно, се намали во последниве месеци по широките апсења и мерки на пристанишните власти за спречување на илегалното качување на бродови што пловат за Италија.
Многумина од оние што живееле тука се вели дека го напуштиле местото околу април, откако слушнале дека властите планираат да го затворат. 
Операцијата беше спроведена рано в зори во неделата. Околу 80 полицајци и полиција за смирување немири влегоа внатре, додека булдожерите го разурнуваа кампот. Само импровизираната џамија и еден шатор кој го користеа лекарите-волонтери, беа оставени недопрени. 
Властите велат дека откриле вкупно 44 малолетници, кои биле одведени во специјален центар во северна Грција. Петнаесет луѓе кои имале легални документи биле префрлени во локален хотел, а други 15, кои немале патни документи, биле притворени и сослушани.
„Преземени се сите законски процедури и мерки во врска со иднината на овие луѓе“, Еуроњус го цитираше Давлурос. 
Тој, исто така, изјави за Ројтерс дека имигрантите пронајдени за време на рацијата биле „главно Авганистанци“.
Додека операцијата сé уште траеше, изби голем пожар во кампот и беа повикани пожарникари да го спречат ширењето на пожарот во соседните згради.
Локалните медиуми објавија дека причината за инцидентот не е позната, и дека властите претходно ги отстраниле металните кутии со пропан од областа. Во пожарот немаше повредени. 
Во меѓувреме беа запалени и банкомати, четири автомобили во сопственост на државни организации и влез на една судска зграда. Властите велат дека инцидентите биле дело на самопрогласени анархисти кои ги поддржувале имигрантите.
Според грчката новинска агенција АНА-МПА, доцна во неделата во Патра беше спроведена полициска рација и на втор импровизиран камп, населен со имигранти, главно, од африканските земји. Неидентификуван број луѓе кои немале легални патни документи, беа затворени. 
Грција честопати е критикувана за својот третман на илегалните имигранти. Канцеларијата на високиот комесар на ОН за бегалци (УНХЦР), други меѓународни организации и групи за права, исто така, ја повикуваат земјата да обезбеди подобри услови во прифатилиштата за имигрантите.
