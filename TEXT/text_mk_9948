08/03/2013
Пол Чикои за Southeast European Times во Букурешт -- 08.03.13
Романскиот парламент подготвува нов закон кој го покрива имунитетот на пратениците во земјата, откако Уставниот суд го отфрли претходниот обид на собранието како неуставен.
Деветмина судии се спротивставија на членот во предлог-законот, за кој многумина велат дека ги штити пратениците од кривично гонење. Истиот би го продолжил периодот во текот на кој пратеникот може да го оспори обвинувачкиот извештај на Националната агенција за интегритет од 15 на 45 денови.
„Конечниот облик на законот ќе биде во согласност со барањата на судот“, рече Крин Антонеску, претседател на романскиот Сенат. „Ние, кои гласавме за овој амандман, никогаш не тргнавме од идејата дека пратениците се над законот, но не се ниту еднакви со државните службеници. Пратениците никогаш не биле и нема да бидат државни службеници. Ова е основата врз која ние го [засновавме] нашиот амандман.“
Процесот на укинување на имунитетот на пратениците во Романија доведе до повици за посеопфатна легислатива од здруженијата на набљудувачи и Европската комисија.
Комисијата препорача во својот извештај од 30-ти јануари парламентот да издава сеопфатно образложение во случаите кога ќе го отфрла барањето на обвинителството за укинување на пратенички имунитет.
Во меѓувреме, граѓанското општество презема дејства за искоренување на, како што ги нарекува, алармантните тенденции за претворање на пратениците во премногу привилегирана класа заштитена со супер-имунитет.
„Ова нè поттикна повторно да започнеме мониторинг за начинот на кој политичарите се придржуваат на предлозите вклучени во Белата повелба на доброто владеење и периодично да издаваме извештаи за фазите на нивното исполнување“, рече за SETimesСимона Попеску, координаторка на Алијансата за чиста Романија, антикорупциска експертска група.
Попеску рече дека претходно предложениот нацрт бил загрижувачки бидејќи ги направи романските пратеници најзаштитени во ЕУ.
„Ако обвинител побара пратеник да биде претресен или уапсен, тоа би било тешко да се направи бидејќи новиот статус наметнува нови и порестриктивни правила“, додаде таа.
Предлогот беше чекор назад за судско-демократските процеси, според Јоан Олтеан, пратеник на главната опозициска Демократско-либерална партија.
„Истиот го претвори парламентот во суд бидејќи бара докази и силни причини за барањето на обвинителот за апсење. Сè се сведува на тоа дека новиот статус не дозволува правдата да се [оствари] брзо и охрабрува судир на интереси меѓу пратениците“, рече Олтеан за SETimes.
