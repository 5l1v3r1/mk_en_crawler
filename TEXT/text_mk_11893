17/06/2005
БРИСЕЛ, Белгија -- Српскиот премиер Воислав Коштуница во четвртокот (16-ти јуни) негираше дека неговата влада е во контакт со воениот командант на босанските Срби, Ратко Младиќ, по серијата извештаи во домашните и меѓународните медиуми дека се во тек преговори за негово предавање. Таквите погрешни извештаи само штетат во напорите за апсење на Младиќ, рече премиерот. Коштуница говореше на заедничкиот брифинг со комесарот за проширување на ЕУ, Оли Рен, кој ја пофали Србија за нејзината подобрена соработка со Трибуналот и рече дека се надева оти ЕУ ќе може да започне преговори за Договорот за стабилизација и асоцијација со Србија и Црна Гора во октомври. Коштуница, исто така, се состана со шефот за безбедност на ЕУ, Хавиер Солана, кој од Србија побара таа да продолжи со реформите потребни за исполнување на стандардите на ЕУ.
За време на посетата на Брисел Коштуница предизвика полемика предавајќи им на официјалните претставници на ЕУ листа на црногорски граѓани што живеат во Србија и инсистирајќи на тоа дека тие ќе имаат право да гласаат на каков било референдум за независноста на Црна Гора. Црногорскиот претседател Филип Вујановиќ и премиерот Мило Ѓукановиќ го критикуваа овој потег, велејќи дека претставува директно мешање во внатрешните работи на Црна Гора. (Вечерње новости, Политика, Б92, Бета, Побједа, Вјести - 17/06/05; Ројтерс, Б92, РТС, Бета, ЕУ - 16/06/05)
