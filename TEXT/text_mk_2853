27/09/2006
(ФТ, Гардијан, Индипендант, Вашингтон пост, БНН - 27/09/06; AП, АФП, Ројтерс, Интернешнал хералд трибјун, РФЕ/РЛ, ВОА, ЕУобсервер, ЕУ политикс, Софиска новинска агенција, ЕУ, бугарска влада - 26/09/06)
И покрај тоа што не дојде без придружни ограничувања, бугарските власти во вторникот (26-ти септември) ја поздравија одлуката на Европската комисија (ЕК), која го расчисти патот за влез на нивната земја и соседна Романија во ЕУ на 1-ви јануари 2007 година. 
„Ова претставува вистински и последен пад на Берлинскиот ѕид“, рече бугарскиот премиер Сергеј Станишев. 
Пристапот во ЕУ претставува најзначајниот историски проект за иднината на Бугарија, бугарското радио Дарик ја цитираше изјавата на претседателот Георги Парванов. Бугарија, додаде тој, има потпишано бројни спогодби во својата историја, но овој чекор конечно ја става на еднакво рамниште со останатите европски нации. 
Во својот последен мониторинг извештај за напредокот на двете балкански земји кон пристапот во ЕУ, објавен во вторникот, ЕК вели дека двете земји „спроведоа исклучителен реформски напредок и поминаа низ извонредна трансформација“ од падот на комунизмот на крајот од 1989-тата. 
Членството во ЕУ ќе му даде силен интензитет на бугарскиот економски и социјален развој и ќе ја зајакне Унијата, рече претседателот на ЕК, Жозе Мануел Баросо, на прес-конференцијата во Софија во средата, по разговорите со Станишев. Има причина за славење, но нема место за самозадоволство, истакна тој, повикувајќи ги властите да се фокусираат на спроведувањето на реформите кои се сé уште потребни. 
Строги услови им се наметнати на Бугарија и Романија додека се подготвуваат да станат 26-тата и 27-мата членка на Унијата. Ако не се исполат тие услови, можно е активирање, за време на првите три години од членството, на ригоризните заштитни клаузули, вклучени во спогодбата за пристап на двете земји. 
ЕК вели дека ќе воспостави силни мониторинг механизми за да се осигури дека двете земји ги спроведуваат наложените активности. Покрај тоа, Софија и Букурешт ќе мора да поднесуваат извештаи за нивниот напредок во спроведувањето на бараните мерки на секои шест месеци, при што првите се очекуваат на 31-ви мај.
Бугарија мора веднаш да преземе корективни активности за поправање на сите недостатоци во областа на безбедноста во воздухопловниот сектор. Во спротивно, ЕК е можно да им го огранични пристапот на бугарските авиокомпании на авијацискиот пазар на блокот. 
Комесарот за проширување на ЕУ, Оли Рен, кој во средата беше со Баросо во Софија, рече дека Бугарија е таа што треба да се погрижи безбедносните клаузули предвидени во спогодбата, да не бидат активирани.
