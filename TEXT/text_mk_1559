18/06/2010
Maкедонско-босански бизнис форум се одржа во средата (16-ти јуни) во Скопје. Форумот беше можност за стопанските комори и агенциите за странски инвестиции на двете земји да ги претстават своите активности. Македонскиот министер за економија, Фатмир Бесими, и министерот за надворешна трговија и економија на Босна и Херцеговина, Младен Зиројевиќ, разговараа за спроведувањето два билатерални договори -- еден за економската соработка и друг за соработката во туристичкиот сектор. 
*** 
ИКЕА ја избра Србијa како свој регионален центар и ќе изгради пет трговски центри во земјата во текот на следните пет години, објави министерот за трговија, Слободан Милосављевиќ, во вторникот (15-ти јуни). Тој потврди дека инвестициите ќе бидат меѓу 800 милиони евра и 1 милијарда евра. Милосављевиќ рече дека два од центрите ќе бидат изградени во Белград, а по еден во Крагуевац, Ниш и Нови Сад.
*** 
Хрватската банка за реконструкција и развој потпиша договор за позајмување 50 милиони евра од Германската банка за развој во вторникот (15-ти јуни). Од ова, 30 милиони евра се одвоени за проекти во туристичкиот сектор. Преостанатите 20 милиони евра ќе се користат за зајакнување на бизнис конкурентноста и создавање и зачувување работни места. Договорот беше потпишан на првиот ден од хрватско-германскиот економски форум во Загреб.
*** 
Кина и Грција потпишаа 14 договори -- за бродоградежништво, туризам, градежништво и телекомуникации -- вредни милијарди евра во вторникот (15-ти јуни). Договорите беа потпишани за време на посетата на кинескиот вицепремиер Занг Дејианг на Атина. 
*** 
Грција имаше највисока стапка на инфлација од сите држави на еврозоната и членки на ЕУ во мај, според податоците објавени од Еуростат во средата (16-ти јуни). Стапката беше 5,3 отсто во споредба со 4,7 отсто во април. Романијa, исто така, беше високо на ранг-листата со инфлациска стапка од 4,4 отсто за период од една година.
*** 
Кипар има прекумерен дефицит, заклучи во вторникот (15-ти јуни) Европската комисија. Врз основа на податоците што ги обезбедија хрватските власти во април, владиниот дефицит достигна 6,1 отсто од БДП во 2009 година, што е далеку над границата од 3 отсто за членките на еврозоната. Долгот се очекува да достигне 62 отсто од БДП до крајот на 2010 година, надминувајќи го прагот од 60 отсто. Земјата доби рок до 2012 година за коригирање на показателите.
(Разни извори -- 11/06/10-18/06/10)
