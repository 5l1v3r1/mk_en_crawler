10/09/2007
АНКАРА, Турција -- Неименуван претставник на Министерството за надворешни работи, кого го цитираше весникот „Заман“, во неделата (9-ти септември) потврди дека Турција побара официјално објаснување од Израел во врска со цистерните со гориво пронајдени во близина на турската граница со Сирија. Барањето уследи по тврдењето на Сирија минатата недела дека израелски авион влегол во нејзиниот воздушен простор и испуштил „муниција“ во напуштени области откако бил погоден од страна на сириските воздушни сили. Авионите, наводно, влегле и во турскиот воздушен простор.
Израел не коментираше во врска со инцидентот. Сирискиот министер за надворешни работи Валид ал Муалем е во Турција на разговори околу билатералните врски, како и наводниот упад.
Во другите вести, безбедносните претставници во неделата потврдија дека неколку членови на прокурдистанската Партија за демократско општество се уапсени поради тоа што јавно ги нарекоа бунтовниците од забранетата Курдистанска работничка партија „маченици“. Ако бидат осудени според членот за тероризам на кривичниот законик, тие може да се соочат со неколку години затвор. (Заман - 10/09/07; НТВ, АП, Ксинхуа, Ројтерс - 09/09/07)
