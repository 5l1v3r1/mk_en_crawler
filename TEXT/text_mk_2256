09/11/2004
Од Арди Пулај за Southeast European Times во Тирана -- 09/11/04
Локалните и меѓународните организации во Албанија ги здружија силите за да им помогнат на албанските мигранти кои се враќаат во нивната татковина. Во септември Меѓународната организација за миграции (ИОМ) и седум албански невладини организации потпишаа договор -- што ги опфаќа Албанија, Косово и Македонија -- кој има за цел унапредување на способноста за обезбедување на професионални услуги за реинтеграција на мигрантите што се вратиле во земјата. 
Локалните организации ќе бидат одговорни за давање помош. Нивниот персонал добива сеопфатна обука во областа на комуникацијата, посредување во вработување, идентификување на потребите од обука и помош во започнувањето на мали бизниси. 
„Целта на овој проект е да придонесе во дочекувањето на мигрантите дома, со тоа што ќе обезбеди можности и помош во искористување на можностите што им се на располагање за подобра иднина во нивната земја на потекло. Многу е важно да се обезбеди поголемо количество таква помош од страна на локалните организации“, рече Маурицио Бусати, шефот на мисијата на ИОМ во Албанија. 
Помеѓу албанските невладини организации што учествуваат во овој проект се: Надеж за иднината, Центар за поддршка на миграциите, Млади интелектуалци, Надеж, Младинскиот центар од Валона, Здружението на професионалци и деловни жени, Форумот за културно-социјална и економска интеграција и албанскиот Црвен крст. 
Во меѓувреме, албанската Влада разговара за националната стратегија за миграција, која треба да биде финансирана од страна на ЕУ и ИОМ. „Овој документ ја исполнува важната потреба за развој на земјата и е во согласност со програмата на Владата“, рече заменик-премиерот Намик Докле на состанокот во октомври на меѓуминистерската комисија за миграции. 
„Миграциите опфаќаат скоро 20 отсто од населението кое замина од Албанија во земјите од ЕУ и другите земји во текот на изминатата деценија. Водењето на миграционите текови претставува дел од албанскиот Договор за стабилизација и асоцијација со ЕУ“, додаде Докле. 
Преку националната стратегија, Албанија се надева дека ќе ги реши прашањата како што се: заштитата на правата на мигрантите, формирањето на албанските заедници во странство, вработувањето и слободното движење на луѓето. 
