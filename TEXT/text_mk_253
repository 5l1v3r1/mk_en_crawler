02/03/2009
Од Бојана Миловановиќ за Southeast European Times во Белград -- 02/03/09 фотографии на Никола Барбутов
Наташа Бојаниќ има 26 години и исполнет живот -- семејство, пријатели, работа која ја сака. Малку е срамежлива, но сепак доволно самоуверена да се справи со тешкотиите што и ги донесе животот. Наташа е родена со Даунов синдром. Но, благодарение на нејзиното семејство успеа да не биде изолирана. 
Пред шест години, мајката на Наташа слушнала за добротворната организација Детско срце и оттогаш животот на нејзината ќерка целосно се промени. Наташа почна да запознава нови пријатели, посетува секојдневни работилници и да оди во кино, театар и на концерти. 
Таа се запиша во програмата покрената од организацијата „Училиште на животот“. Нејзина цел е да им помага на младите луѓе со пречки во развојот да ги научат секојдневните вештини, како подготвување на храна и извршување на куќните работи со цел да бидат посамостојни.
„Правиме се како да живееме самостојно, без мајките да ни помагаат. Своите обврски околу куќата ги договараме меѓусебно“, објаснува Наташа. 
Како една од најуспешните учесници во програмата, Наташа доби шанса да се вработи во Детско срце. Сега таа секој ден доаѓа на работа сама, користејќи го јавниот превоз. Откако се вработи, доби многу задачи, од пуштање на факсови до учество во проекти. Дури и тоа, вели таа, станало „досадно“. 
Денес, како што гордо истакнува, таа е „шеф на одделот за пијалоци“: работа и е сите гости и вработени да го добијат својот омилен пијалок -- кафе, чај или сок. Ни ја покажува нејзината кујна, со потсетник за нејзините дневни обврски ставен на ѕидот и рецепти за подготовка на разни видови на кафе, „за секој случај“. 
„Кујната секогаш мора да биде чиста и јас се грижам за тоа“, вели Наташа. 
Многу е активна и надвор од работното место. Кога не се дружи со пријателите, сака да гледа телевизија и да игра видео игри. „Мајка ми не ме остава премногу да гледам телевизија или предолго да седам пред компјутер“, се жали таа. Ја сака уметноста и пишува и поезија, но се срамеше да ни прочита некоја нејзина песна.
Тања Стаљониќ, претставник на Детско срце, подетално не запозна со програмата. Таа вели дека целта на програмата е да им се помогне на луѓето со пречки во развојот да стекнат што е можно повеќе практични вештини со цел да станат посамостојни. 
„За родителите на лицата со ментален хендикеп, најголем страв е: „што ќе прави моето дете кога јас ќе умрам, кој ќе се грижи за него?“ Затоа се обидуваме да ги научиме овие млади луѓе на практични работи преку Училиштето на животот, каде организираме повеќедневни кампови. Секој има свои обврски и дневни задачи. Се однесуваме како да живеат самостојно и реагираме само, ако е потребно, во кризни ситуации“, вели Стаљониќ. 
Таа додава дека во последните осум години во проектите на Детско срце учествувале околу 5000 деца. 
„Неопходна е добра соработка со родителите“, додава Стаљониќ. Многу од нив не можат да добијат права информација за тоа како да остварат некои свои права. Збунети се и не знаат на кого да му се обратат. Заради тоа Детско срце е еден вид на информативен центар со сите потребни упатства“. 
Во последните неколку години во Србија често се разговараше за вработување на хендикепираните лица. Меѓутоа, како што вели Стаљониќ, лицата со физички хендикеп можат полесно да најдат работа од оние со пречки во развојот.
„Работодавците немаат доволно трпение и не сакаат да преземат одговорност за лицата со ментални пречки. Поразлично е со луѓето чии ментални функции се неоштетени. Ако им се тргнат бариерите и работното место им се направи пристапно, тогаш работодавецот веќе нема за што да се грижи“, вели Стаљониќ. 
Таа вели дека вклучувањето во редовниот школски систем треба да се изврши во согласност со способностите на хендикепираните лица. 
„Децата во инвалидски колички или, на пример, оние со оштетен слух можат да посетуваат редовна настава и тоа треба да им се овозможи. Луѓето со ментален хендикеп не можат да ги совладаат ваквите програми, биологијата и физиката не им значат ништо и потребни им се практични вештини. 
„Сепак, иако не одат во исти одделенија, овие деца треба барем да бидат во исти згради, заради развивање на меѓусебна толеранција и свесност за разликите“, додава таа. Се проценува дека во Србија живеат околу 250 000 ментално хендикепирани лица, но овие податоци не се прецизни. Посебно во руралните средини семејствата често ги кријат своите членови кои имаат таков хендикеп. Се случува и да не добијат права дијагноза и да не се вклучени во образовниот и ситемот за социјална заштита.
