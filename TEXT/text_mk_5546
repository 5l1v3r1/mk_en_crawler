11/08/2010
Од Бојана Миловановиќ за Southeast European Times во Белград – 11/08/10
Само четири месеци по неговото најново обвинение, осомничениот шверцер со дрога Дарко Шариќ сега се соочува со обвиненија за перење пари. Во понеделникот (9-ти август) српските обвинители подигнаа обвинение против него и осуммина други, велејќи дека ги користеле парите од дрогата во хотели и фарми во Војводина.
Покрај Шариќ, обвинети се и Радован Штрбац и неговата сопруга Дубравка Штрбац, Стевица Костиќ, Зоран Чопиќ, Андрија Крловиќ, Маринко Вучетиќ, Предраг Милосављевиќ и Небојша Јестровиќ. Иако седум од нив се во притвор, Шариќ и Чопиќ се сé уште на слобода.
Според специјалниот обвинител за организиран криминал, Миљко Радисављевиќ, тие употребиле околу 20 милиони евра добиени од продажбата на кокаин за да добијат банкарски гаранции, кои потоа биле искористени за приватизација на претпријатија во јавна сопственост.
Парите, вели Радисављевиќ, биле инвестирани во претпријатието со седиште во Сента „Млади Борац“, новосадската фирма „Путник“, „Митросрем“ во Сремска Митровица и суботичкото претпријатие „Палиќ“. Финансиската истрага за овие претпријатија е во тек.
Обвинетите, освен Шариќ, не учествувале директно во шверцот на дрогата, но биле, наводно, одговорни за канализирање на нечесно заработените приходи во легален бизнис и финансиски текови. 
Според шемата, биле основани неколку офшор претпријатија за да се префрлат парите во Србија, каде што потоа можеле да бидат платени на сметките од локалните претпријатија, рече Радисављевиќ. Дел од парите биле депонирани во кеш во новосадската Банка Метали.
Извори на српските медиуми проценуваат дека Шариќ вреди повеќе од 100 милиони евра, заработени главно преку шверц на дрога. Во април специјалното обвинителство подигна обвиненија против него и 19 други осомничени за шверц на 2,5 тони кокаин од Јужна Америка. 
Што се однесува до најновиот случај на перење пари, „Дарко Шариќ и Зоран Чопиќ се сé уште на слобода и од таа причина ние предложивме тие да бидат судени во отсуство. Обвинителството верува дека како резултат на сложеноста на случајот, неопходно е сите обвинети да се судат во една судска постапка“, рече Радисављевиќ. 
Ако биде осуден и фатен, Сарко може да помине десетици години во затвор. Србија усвои нов закон против перењето пари во март, со цел засилување на борбата против корупцијата и исполнување на меѓународните стандарди. 
Српската полиција објави дека Шариќ е можно да се крие во регионот. Сепак, според началникот на црногорската полиција Веселин Вељовиќ, се појавиле нови информации според кои тој заминал од Балканот и отишол во Јужна Африка. 
Началникот на српската полиција Милорад Вељовиќ изјави за SETimes дека полицијата прави сé за да го пронајде Шариќ и неговите соработници. 
 „Не е само во интерес на српската полиција и држава, туку и во интерес на балканскиот регион во целина“, рече Вељовиќ. Сознанијата на полицијата, додаде тој, покажуваат дека Шариќ сигурно не е во Србија, но во интерес на истрагата тој не сакаше да даде прецизни детали за тоа каде се наоѓа осомничениот. 
