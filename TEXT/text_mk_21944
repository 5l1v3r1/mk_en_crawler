22/10/2008
БЕЛГРАД, Србија -- Најновата политичка група во земјата, Српската напредна партија (СНС), во вторникот (21-ви октомври) ја одржа својата конститутивна седница, при што делегатите едногласно го избраа поранешниот заменик-претседател на Српската радикална партија (СРС) Томислав Николиќ за претседател на партијата. Поранешниот генерален секретар на СРС Александар Вучиќ стана негов заменик. Во интервју за АФП Николиќ инсистираше на тоа дека новата партија го напуштила национализмот. Таа ќе се залага за соработка со Русија, но за разлика од СРС, ќе ги поддржува сите реформи за интеграција во ЕУ како начин за економско заживување. Николиќ ја напушти СРС минатиот месец откако партиските водачи ја поништија неговата одлука за поддршка на ратификувањето на Договорот за стабилизација и асоцијација на Србија со ЕУ. 
Во другите вести од вторникот, обвинителите во Хашкиот трибунал за воени злосторства започнаа постапка за напочитување на судот против водачот на СРС, Воислав Шешељ, за наводно откривање на имињата на заштитени сведоци во неговата книга. Објавувањето на идентитетите во книгата „Афера Хртковци“ е еднакво на заплашување, сметаат обвинителите. Шешељ го негира тоа. „Никогаш не сум вршел притисок, ниту сум заплашувал сведоци. Книгата содржи бројки и псевдоними на сведоците“. Нему му се суди во Хаг за протерување на хрватските цивили во 1992 година од селото Хртковци во Војводина и за злосторствата врз несрпското населенит во Хрватска и Босна и Херцеговина помеѓу 1991 и 1993 година. (Б92, Фонет, АФП, Ројтерс, Бета, РТС - 21/10/08)
