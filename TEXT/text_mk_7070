19/07/2012
Бојана Миловановиќ за Southeast European Times во Белград -- 19.07.12
Кога новата српска влада ќе дојде на власт на 24-ти јули, еден од нејзините најголеми предизвици ќе биде да се фати во костец со растечкиот буџетски дефицит на државата.
Буџетот за 2012 година бара Србија да позајми 4,2 милијарди евра, но дефицитот порасна за околу 35 милиони евра во првата половина на годината и се предвидува да порасне за 300 милиони евра до крајот на годинава, рече премиерот во заминување и министер за финансии, Мирко Цветковиќ.
Претседателот на Обединетите региони на Србија, Млаѓан Динкиќ, кој ќе ги води економскиот и финансискиот сектор во новата влада, на потпишувањето на коалицискиот договор предупреди дека Србија „е во состојба на историски најголем буџетски дефицит“ и најави продолжување на соработката со Меѓународниот монетарен фонд (ММФ) и Светската банка.
Значителен дел од деталниот договор на 13 страници е посветен на економските мерки за запирање на кризата, што резултираше со невработеност од околу 20 отсто и просечна плата од околу 375 евра.
Меѓу економските мерки на новата влада е продолжувањето на разговорите со ММФ и Светската банка со цел постигнување макроекономска стабилност и одржлив економски развој.
Програмата за фискална консолидација ќе биде првенствено заснована на рационализацијата и кратењето на буџетските трошоци. Сите непотребни државни административни трошоци ќе бидат елиминирани. Договорот, исто така, предвидува усвојување нов закон за јавни набавки во октомври, кој ќе ја зголеми транспарентноста на процесот, ќе ја намали корупцијата и ќе овозможи намалување на државните трошоци.
Новата влада не планира да ги замрзне пензиите и платите, но нивниот раст во првата година мора да биде хармонизиран со реалниот капацитет на буџетот. Даночниот систем ќе биде реформиран заради поедноставување. Непотребните даноци на државно и локално ниво ќе бидат поништени.
Владата, исто така, планира да го реформира системот на ДДВ и да усвои антикризен план за економијата и стимулирање на производството. Претприемачите ќе добијат помош и субвенционирани заеми.
Економистите рекоа дека граѓаните ќе го сносат најтешкиот товар. 
„Една од мерките на новата влада, најверојатно, ќе биде зголемувањето на ДДВ од сегашните 18 отсто, бидејќи јас не можам да видам друг начин за пополнување на дупката во буџетот. Тоа не е добро, бидејќи не го решава проблемот на приливот во буџетот“, рече за SETimes Михајло Црнобрња, професор на Факултетот за економија, финансии и администрација.
Данило Суковиќ од Институтот за социјално истражување рече дека владата се соочува со големи предизвици, првенствено „борбата против корупцијата и ревизијата на контроверзната приватизација“.
„Ни треба влада што ќе погледне реално на ситуацијата и ќе се соочи со таа реалност, а потоа ќе води до економска обнова. Сето ова не може да се случи преку ноќ, тоа ќе биде долг и болен процес, ако воопшто се случи“, рече Суковиќ.
Мирослав Здравковиќ, претставник на Институтот за економија и уредник на веб-порталот Макроекономија, не очекува ништо добро од новата влада и новиот парламент.
„Има премногу партии во владејачката коалиција, тие ќе се уценуваат едни со други и нема да има економски развој“, рече Здравковиќ.
