26/09/2007
Од Зоран Николовски за Southeast European Times во Скопје - 26/09/07
По едногодишна блокада, претседателот Бранко Црвенковски и премиерот Никола Груевски конечно постигнаа договор за пополнување на местата во македонските дипломатски мисии низ целиот свет. Слабата соработка помеѓу двајцата водачи го попречуваше напредокот во оваа областа, и многу македонски амбасади моментно немаа амбасадори. 
Во понеделникот (24-ти септември) Груевски одржа прес-конференција и го прифати предлогот на претседателот амбасадорите да бидат бирани само од листата на професионални дипломати од кариера. Министерството за надворешни работи сега ќе подготви листа на слободни работни места и ќе му ја предаде на Црвенковски. 
Македонија во моментов нема амбасадори во Белгија, Босна и Херцеговина, Велика Британија, Данска, Црна Гора, Катар, Романија, Србија и Шпанија. Покрај тоа, земјата нема амбасадор во ОН, а амбасадорите во Грција, Украина и НАТО мораа да останат и по истекувањето на нивниот мандат. Двајца други амбасадори -- во Холандија и Швајцарија -- беа отповикани, по што и нивните места останаа испразнети. 
Според Груевски, ситуацијата не предизвика сериозна штета. Министерот за надворешни работи назначи официјални претставници кои можат да ги вршат сите должности на еден амбасадор, им рече тој на новинарите. 
Ќор-сокакот беше нуспроизвод на начинот на кој македонскиот устав ги распределува надлежностите помеѓу претседателот и владата. Владата ги предлага амбасадорите и конзуларните претставници, но претседателот е оној што треба да ги прифати предлозите. Според сегашниот закон, две третини од амбасадорите мора да бидат дипломати од кариера, додека останатите може да доаѓаат од редовите на истакнати јавни личности или политичари со партиска позадина. 
Договорот помеѓу Црвенковски и Груевски можеби е сигнал за подобрување на соработката помеѓу двете власти, велат аналитичарите. Истата се случува по отворените критики од НАТО и ЕУ, според кои политичкиот дијалог мора да се подобри за решавање на различни прашања. 
Македонската јавност, во меѓувреме, се надева дека отстранувањето на пречките за амбасадорските назначувања ќе помогне земјата да го подобри своето претставување во странство и да привлече странски инвестиции, што е дел од амбасадорските должности. 
