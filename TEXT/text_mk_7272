08/10/2012
Мухамет Брајшори за Southeast European Times во Приштина -- 08.10.12
Косовското граѓанско општество и синдикатите се спротивставија на приватизацијата на Косовската пошта и телеком (КПТ), Електродистрибуција (КЕК) и рударскиот комплекс Трепча, но владата планира да оди до крај со истата. Недостигот на транспарентност, корупцијата и ниските плати поттикнаа многу групи во регионот да се спротивстават на владините продажби на имотот од капитална важност.
Независниот синдикат на Косово објави дека се спротивставува на приватизацијата на големите претпријатија во Косово бидејќи процесот нема да ја подобри економијата и да биде во интерес на граѓаните.
Хаџи Арифи, претседател на БСПК, изјави заSETimes дека синдикатите генерално не се противат на приватизациите, туку на начинот на кој се приватизираат стратешките претпријатија.
„Ние, БСПК, како владини партнери, сé уште не сме дискутирале околу приватизацијата во економскиот и социјалниот совет. Но, сакаме да дискутираме за приватизациите на ПТК и КЕК, и да дознаеме како се извршени, почнувајќи со понудената цена“, рече Арифи.
Агрон Деми, извршен директор на Институтот за напредни студии во Приштина ГАП, изјави заSETimes дека во сите држави, дури и во најиндустријализираните, приватизацијата најпрво се карактеризира со жестоко спротивставување од страна на синдикатите.
„Во Косово, од почетокот, приватизацијата се смета за политички потег, со аргумент дека приватизацијата се случува за да се отворат вратите за независноста на Косово, наместо како економско средство за најдобар одржлив развој на [земјата],“ рече Деми.
Повеќе од 60.000 потписи беа собрани на петицијата против актуелните приватизации во Косово.
„Иницијативата на БСКП доби широка поддршка со собрани над 60.000 потписи -- една од главните активности на БСПК во последниве години, која го покажа генералното противење на приватизацијата на јавните претпријатија“, рече Деми.
Шпенд Ахмети, заменик-претседател на движењето Ветевендосје, изјави за SETimes дека приватизациите не се во интерес на косовските граѓани, туку й штетат на економијата на земјата.
„Нема причина за приватизација и дистрибуција на овие претпријатија од многу причини -- тоа е природен монопол и струјата е јавен интерес кој приватните претпријатија не го штитат. ПТК е профитабилно претпријатие кое носи милиони евра во буџетот на Косово и јас не гледам причина за неговата приватизација“, рече Ахмети. 
Арифи рече дека БСПК „сака да помогне околу одлуките за овие прашања -- работните услови, должината на договорите -- за работниците да можат да продолжат со работа“.
Според Ахмети, Ветевендосје ќе продолжи да се спротивставува на приватизациите на владата на премиерот Хашим Тачи.
„[Владата] има за цел да ги финализира проектите пред да ја напушти власта, затоа тие брзаат за лична корист од приватизациите, но многу ги осиромашуваат косовските граѓани. Тоа не смее да се дозволи“, рече Ахмети. 
Сега работниците вршат поголем притисок врз БСПК, според Деми, бидејќи има голем број вработени во ПТК и КЕК.
Претседателот на косовскиот парламент Јакуп Красниќи рече дека по изборите во 2010 година следеле масовни измами, кои, од друга страна, не ја легитимизираат владата и собранието да вршат приватизации. 
„Законодавниот дом се заснова на украдени избори. Институциите беа формирани врз основа на украдени избори и како такви не се легитимни да го приватизираат јавниот имот и националните интереси од суштинско значење“, рече Красниќи.
Фатмир Лимај, заменик-претседател на Демократската партија на Косово, повика на формирање анкетна комисија која ќе ги испита приватизациите.
„Косовското собрание има обврска да формира анкетна комисија со јасна агенда за анализирање на процесот на приватизација и конечно отстранување на сите сомневања и дилеми околу приватизацијата“, рече Лимај.
Косовското Министерство за економија се очекува наскоро да го објави победникот на тендерот за 75 отсто од акциите на КПТ. КЕК беше продаден во јуни, а договорот се очекува да биде потпишан овој месец.
До крајот на годинава владата и агенцијата за приватизација се очекува или да го продадат или да го ликвидираат рударскиот комплекс Трепча.
Во Албанија Социјалистичката партија се спротивстави на приватизацијата на Алб Петрол -- националното нафтено претпријатие. Тие тврдат дека албанските подземни резерви вредат 30 милиони тони нафта, кои достигнуваат 13,5 милијарди евра на сегашниот пазар, додека инвеститорот понуди 850 милиони евра.
Во Србија, ЕУ побара истраги за најголемите случаи на приватизација одобрени од владата, кои се моментно во тек.
