24/08/2005
Од Светла Димитрова за Southeast European Times во Софија -- 24/08/2005
Неодамна откопаното античко богатство, кое се состои од 15.000 златни парчиња кои датираат од периодот пред повеќе од 4.000 години, беше изложено во бугарскиот Национален историски музеј (НИМ) во средата (17-ти август). Експертите велат дека тоа може да се спореди со она пронајдено во Троја во 1873 година од страна на германскиот археолог аматер Хајнрих Шлиеман. 
„Ова богатство е малку постаро од она што го откри Шлиеман во Троја и содржи многу повеќе златни орнаменти“, рече Васил Николов, директор на бугарскиот Археолошки институт, кој го надгледуваше ископувањето. 
Артефактите, кои датираат од 3-тиот милениум пред н.е. беа пронајдени за време на десетмесечното ископување на три могили во близина на селото Дабене, околу 130 километри источно од главниот град во земјата. Додека трае ископувањето може да бидат пронајдени илјадници нови предмети. 
„Мислам дека до крајот на оваа година ќе откриеме околу 100.000 предмети“, изјави за Ројтерс директорот на НМИ, Божидар Димитров. 
Првата индикација за постоењето на злато од Бронзеното време во Дабене се појави минатата година. Двајца археолози од НИМ купувале цигари во селската продавница кога ја виделе жената на еден фармер со златен ѓердан од извонредна изработка. 
Тогаш во Дабене беше испратен тим археолози и ископувањето започна во есента минатата година. 
Поголемиот број предмети откопани досега се минијатурни монисти и прстени кои биле дел од различни парчиња накит за кој се смета дека биле носени како дел од погребната церемонијална облека. 
Фактот што точката каде што некои алки се спојуваат е невидлива со обичен микроскоп се наведува како доказ за извонредното мајсторство на оние кои ги изработувале. 
„Не знаеме кои биле овие луѓе, но ги нарекуваме прото-Тракијци“, се цитира изјавата на Николов. 
Тракијците живееле во сегашна Бугарија и делови од сегашна Грција, Романија, Македонија и Турција во периодот помеѓу 4.000 година пред н.е. и осмиот век од новата ера, кога биле асимилирани од страна на Словените кои ги зазеле овие територии. 
Артефактите пронајдени во Дабене се дело на народот кој им претходел на Тракијците, се согласува Димитров. Според него, богатството што останало од сé уште неидентификуваната цивилизација претставува доказ дека во срцето на модерна Бугарија се откопувало злато и тука бил центарот за преработка во текот на Бронзеното време. Ова е најголемата ризница откриена на Балканот што датира од тоа време.
„Можеме да заклучиме дека пред околу 5.000 години центарот на досега непознатата цивилизација бил овде и дека оттука се изнесувало преработено злато во централна Европа, Балканскиот полуостров и Анадолија во огромни количини“, изјави Димитров за Ројтерс. 
Новооткопаното богатство е од извонредно значење, изјави еден водечки експерт за антична историја на Југоисточна Европа за британскиот весник Индипендант. 
„Откривањето на златото од Бронзеното време во Дабане е од голема меѓународна важност и треба да ни каже нешто повеќе за трговијата со злато во античко време“, рече д-р Зосиа Арчибал од универзитетот во Ливерпул. 
Изминативе две години се покажаа исклучително продуктивни за бугарските археолози. Во текот на јули беше откопана колекција од 50 предмети од тракиско богатство старо 2.400 години, вклучувајќи и златен венец со ликот на грчката божица Ники. Минатата година археолозите откопаа цврста златна маска слична на „Маската на Агамемнон“ откриена од страна на Шлиеман во Троја.
