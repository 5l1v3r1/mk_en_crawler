14/04/2011
Од Јусуф Рамадановиќ за Southeast European Times во Сараево – 14/04/11
Дебатата во врска со недостатокот на државна контрола на воздушниот сообраќај во Босна и Херцеговина (БиХ) се интензивираше во последниве месеци. Локалните медиуми тврдат дека владата губи значителни приходи поради тоа што мора да се потпира на Хрватска и Србија за набљудувањето на небото.
Според договорите потпишани во 1999 и 2000 година, соседните земји обезбедуваат контрола на воздушниот сообраќај, метеоролошки услуги, техничка помош и размена на воздушни навигациски информации. Дејтонскиот мировен договор, пак, предвидува дека контролата на воздушниот сообраќај е дел од ингеренциите на државата БиХ.
Наводите во печатот за загуби во приходите се неосновани, рече портпаролот на Директоратот за цивилна авијација на БиХ, Александар Лаловиќ, за SETimes. „БиХ можеби воопшто не ги обезбедува овие услуги, но сепак заработува значителни суми од давачките за летањето“, рече тој.
Само во 2010 година, рече тој, БиХ заработи 11.000 евра од давачките за летовите, додека Србија и Хрватска заработија 7.500, односно 5.000. Сличен сооднос се очекува оваа година. 
Експертите велат дека БиХ не успеа да воспостави контрола над небото поради тоа што нема агенција на државно ниво за воздушни навигациски услуги. Сепак, во тек се планови за воспоставување ваква институција, тестирање на системот на контрола на воздушниот сообраќај на специфични локации низ целата земја, и негово подготвување за операции.
„Овој процес ќе загарантира исполнување на техничките услови за обезбедување услуги во воздушниот простор на БиХ“, рече Лаловиќ.
Агенцијата БХАНСА ќе ја преземе контролата во фази, почнувајќи овој месец, па сé до крајот на 2012 година. Главните фактори што влијаат на процесот се вработувањето, обуката на 54 контролори на воздушниот сообраќај и интегрирањето на системот на БиХ за воздушна контрола со оној на соседните и европските земји. 
„Советот на министри на БиХ ја усвои Стратегијата за менаџмент на воздушниот сообраќај, која предвидува формирање на сите агенции што се неопходни за обезбедување услуги на воздушната навигација, вклучително и купување опрема и обука на персоналот“, рече Драго Радиќ, советник за цивилна авијација во Министерството за транспорт и комуникации на БиХ.
Директоратот на Лаловиќ е единствената државна агенција за цивилна авијација во БиХ и е поврзана со министерството. Истиот издава правила и легислатива за воздушниот сообраќај, но не е директно задолжен за обезбедување услуги за контрола на воздушниот сообраќај.
Во врска со прашањето на цената, Радиќ ја увери јавноста дека БиХ нема финансиски обврски. „Авиопревозниците плаќаат такси за услугите што ги нудат [Хрватска и Србија], а БиХ добива околу 27 отсто од двата претходно споменати провајдери на услуги.“
Хрватската Авио-навигациска контрола обезбедува услуги за воздушниот сообраќај до 10.000 стапки височина над целата територија на БиХ, и до 66.000 стапки во северната половина на БиХ. Сообраќајот над источниот дел од земјата го води српската воздухопловна управа.
Во меѓувреме, двата ентитета на земјата -- Република Српска и Федерацијата на Босна и Херцеговина -- оперираат со свои сопствени директорати за цивилна авијациска навигација, што е очигледно спротивно на Уставот на БиХ. Истиот предвидува дека воздушната контрола е исклучиво под надлежност на државните институции.
