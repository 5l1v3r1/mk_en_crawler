01/11/2011
Од Ивана Јовановиќ и Линда Карадаку за Southeast European Times во Белград и Приштина -- 01/11/11
Шефот на ЕУЛЕКС Енди Спаркс беше запрен од локалните Срби на барикадите во Зупче, додека одеше во посета на офицерите на ЕУЛЕКС на портата 31 во понеделникот (31-ви октомври). Спаркс и командантот на КФОР, Ерхард Древс, беа во заедничка посета, но Србите оставија да поминат само возилата на КФОР.
„Спречувањето на членовите на мисијата за владеење на правото на ЕУ слободно да се движат низ северно Косово, не испраќа добра порака до членките на ЕУ, кои му го дадоа својот мандат на ЕУЛЕКС и целосно ја поддржуваат неговата мисија“, рече Спаркс. „Блокирањето на ЕУ е како блокирање на иднината на вашиот народ; тоа е спротивно на аспирациите за ЕУ.“ 
Српските водачи на северот понудија слобода на движењето за КФОР, но не и за ЕУЛЕКС и припадниците на косовските институции. Тие велат дека ЕУЛЕКС мора да го реши прашањето со Белград. 
Србите, протестирајќи против настојувањата на Приштина да испрати полициски и царински претставници на северната граница, одржуваат барикади од крајот на, додека различните партии трагаат по решение. Минатата недела КФОР ја отстрани барикадата близу до граничниот премин Брњак, но локалните Срби поставија нова во саботата.
„Сакаме блокадите на патот да бидат отстранети; сакаме слобода на движењето за сите“, рече за SETimes Ханс-Кристијан Класинг, претставник за медиумите на ЕУЛЕКС за северно Косово 
Градоначалникот на северна Митровица Кристомир Пантиќ инсистира на тоа дека Србите имаат право да поставуваат барикади, во обид да ја запрат Приштина да наметне своја власт. „Ние сме подготвени за разговори во секое време и место ... но само ако бидеме третирани како еднаков партнер, без уцени“, рече тој за SETimes. 
Според Александар Радиќ, аналитичар специјалист за воени и политички прашања, коренот на кризата е јасен. За да се утврди кој е одговорен за однесувањето на Србите на северот, и на кого му одговараат, треба само да се погледнат паралелните структури, рече тој за SETimes. 
Не само што барикадите претставуваат пречка за преговори меѓу Белград и Приштина, туку и ги ставаат косовските Срби во конфликт со меѓународната заедница, додека недостатокот на договор директно ги попречува шансите на Србија за интеграција во ЕУ, рече тој.
„Ова не може да биде од корист за нас бидејќи го отвора прашањето на односот со многу јасениот мандат на меѓународните институции“, рече Радиќ. „Проблемот е како да се реши целата криза на начин кој може да биде од корист во идните преговори“, рече тој.
„Навистина верувам дека решението ќе биде најдено на политичко ниво. Идниот живот на Србите и Албанците на иста територија бара политичко решение -- тие мора да имаат нормален однос“, додаде тој.
