29/12/2008
АНКАРА, Турција -- Земјата в четврток (1-ви јануари) ќе го отвори својот прв 24-часовен телевизиски канал на курдски јазик, според извештаите на медиумите од саботата. Државниот телевизиски канал има за цел да ги привлече обожавателите на Рој ТВ, сателитска станица со седиште во Белгија, која е популарна меѓу турските 14 милиони Курди. Турција честопати ја критикуваше Рој ТВ за емитувањето изјави на терористичката Курдистанска работничка партија (ПКК). Турција ги укина забраните за емитување програма на курдски јазик во 2002 година, но бирократските одложувања влијаеја на спроведувањето.
Во другите вести, турски авиони во неделата ги бомбардираа скривалиштата на ПКК во северен Ирак, погодувајќи неколку цели во курдските области Квакурк и Кнера, потврди портпаролот на ПКК, Ахмед Денис. Турски воени извори, исто така, ги потврдија воздушните напади во саботата и неделата на ПКК, долж турско-ирачката граница, како и на територијата на Турција, во близина на границата со Ирак. Премиерите на Турција и Ирак минатата недела се согласија да продолжат со соработката против ПКК во северен Ирак.
Исто така во неделата, вицепремиерот Чемил Чичек рече дека Турција планира да формира нова антитерористичка единица која ќе биде посветена само на оваа мисија. Владата вели дека на сегашните институции вклучени во борбата против тероризмот им недостига соработка. (Прес ТВ, АФП, Ројтерс, ББС, ДВ, Ксинхуа, Хуријет - 28/12/08; СНН Турк, Макфакс, Ројтерс, АП - 27/12/08)
