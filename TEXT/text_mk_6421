17/01/2012
Бојана Миловановиќ за Southeast European Times во Белград -- 17.01.12
Српската научна заедница доби поттик овој месец, со станувањето на земјата асоцијативна членка на Европската организација за нуклеарно истражување (ЦЕРН). Околу 30 српски научници веќе работат во најголемата лабораторија во светот за физика на елементарните честички, која се наоѓа во близина на Женева, во Швајцарија. 
Со своите 20 земји-членки, околу 2.400 вработени и околу 10.000 гости научници, кои претставуваат повеќе од 600 универзитети од целиот свет, статусот на асоцијативна членка им овозможува на српските научници можност да ги развијат своите вештини и знаење во услови на меѓународна соработка.
Српскиот министер за образование и наука, Жарко Обрадовиќ, изјави за SETimes дека асоцијативното членство во ЦЕРН значи само поголеми можности за научниците и економијата на Србија.
„Ќе одредиме кои проекти се дел од развојот на ЦЕРН во текот на следните години и ќе инсистираме на тоа српските претпријатија да учествуваат во истите и да аплицираат за овие проекти во јавните конкурси“, рече Обрадовиќ, додавајќи дека сега останува да се види колку е способна српската економија да одговори на побарувањата и стандардите што ЦЕРН ќе ги наметне.
Обрадовиќ рече дека смета оти соработката на Србија со ЦЕРН повторно ќе ги покаже вредностите на српските научници. „Многу српски научници работат на проекти низ целиот свет и никој досега не се пожалил на нивното знаење и компетентност“, рече Обрадовиќ.
„Имаме инвестирање во науката благодарение на кредитите што ги обезбедивме и тоа е добрата страна, додека лошата страна е буџетската структура. Обезбедивме средства за купување опрема и научни и технолошки паркови, но, исто така, мораме да обезбедивме пари за истражувањето што институтите и истражувачки паркови треба да го вршат“, додаде тој.
Еден пример за силата на српската наука е Центарот за применета физика, каде што многу српски научници кои сега работат во ЦЕРН ги развиле своите вештини и стручност. Истражувачот Александар Балаз изјави за SETimes дека членството во организацијата е многу важно за српските физичари, како и за науката и државата воопшто.
„Тоа е показател дека, иако инвестициите се недоволни, научниците уживаат поддршка од државата. Членството во ЦЕРН претставува поттик за сите физичари во Србија, како и за другите научни гранки, кои мора да се борат за своето место“, рече Балаз.
Балаз додаде дека целата држава може да има корист од учеството на претпријатијата во тендерите за опремување на ЦЕРН, што ќе ги прошири можностите на целиот европски пазар.
Балаз, исто така, рече дека инвестирањето на државата во науката е мало и дека ќе помине некое време додека Србија премине од сегашните 0,66 отсто од БДП на европскиот просек од 1,5 отсто инвестирање во науката.
Научниците, вели тој, треба да побараат дополнителни извори на финансирање. „Ние од Институтот за физика ја освоивме нашата позиција во Европа, учествуваме во безброј проекти и веќе добиваме повици за соработка со научните институции во странство“, рече Балаз. 
Освен учеството во меѓународните проекти, треба да се бара можност и во подобрената соработка меѓу српските научни институции и индустријата со оглед на тоа што соработката во моментов не е доволно развиена.
Приемот во асоцијативно членство претставува прелиминарен чекор кон полноправното членство во овој истражувачки центар. Одлуката за конечното членство на Србија во ЦЕРН ќе биде донесена за пет години. 
