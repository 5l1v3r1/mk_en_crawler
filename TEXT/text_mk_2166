15/02/2005
Од Давор Коњикушиќ за Southeast European Times во Белград -- 15/02/05
Во најновиот светски извештај на „Хјуман рајтс воч“ (ХРВ) се заклучува дека Србија и Црна Гора прави сé поголеми чекори во унапредувањето на човековите права. Сепак, извештајот ги критикува властите за несоработката со Трибуналот на ОН за воени злосторства и ги карактеризира напорите за судење на обвинетите за воени злосторства пред домашните судови како „несоодветни“. 
Според ХРВ соработката со Трибуналот „тргна во видливо лоша насока по парламентарните избори во декември 2003 година и воспоставувањето на новата српска Влада во која доминира националистичката Демократска партија на Србија“. Премиерот Воислав Коштуница отворено се спротивстави на апсењето и екстрадицијата на обвинетите за воени злосторства, велејќи дека се залага за нивно доброволно предавање. 
Околу 15 лица обвинети од страна на Хашкиот трибунал или живеат во Србија и Црна Гора или патуваат на релација Србија, Црна Гора и Република Српска, тврди организацијата. Помеѓу нив се и двајца од тројцата најбарани обвинети од страна на судот на ОН - Ратко Младиќ и Радован Караџиќ - како и поранешните армиски и полициски генерали Небојша Павковиќ и Сретен Лукиќ. Третиот обвинет генерал, Владимир Лазаревиќ, му се предаде на Трибуналот, додека четвртиот се верува дека се крие во Русија. 
И покрај тоа што Коштуница се залага за судење на обвинетите дома, се вели во извештајот, домашната политичка клима и непостоењето на независно судство „ги прави многу мали шансите за уверливи судски процеси против нив во Србија“. Според ХРВ, властите не ја покажале потребната политичка волја за да бидат домашните судски процеси остварливи и полицијата и понатаму е неподготвена за обезбедување на докази за нивно судење. 
„Отворањето на специјалниот суд за воени злосторства во 2003 година се чинеше дека е знак за зголемената сериозност во однос на неговата цел. Но, во текот на 2004 година судот одржа едвај еден процес“, се вели во извештајот и се истакнува дека во Србија и Црна Гора моментно постои само „елементарна“ заштита на сведоците.
Покрај тоа, додава ХРВ, канцеларијата на специјалниот обвинител за воени злосторства, како и специјалниот оддел за воени злосторства во рамките на српската полиција имаат премалку персонал, што го отежнува спроведувањето на случаите. 
Покрај прашањето на воените злосторства, извештајот ги обвинува српските власти за несоодветен одговор на разгорувањето на етничкото насилство во март 2004 година, како и за несоодветен одговор на „едногодишниот бран на насилства од пониско ниво против несрпското население во регионот на Војводина во северна Србија“. 
