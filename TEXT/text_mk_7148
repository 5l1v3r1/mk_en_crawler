14/06/2012
Игор Јовановиќ за Southeast European Times во Белград -- 14.06.12 
Помалку од две децении по конфликтот што доведе до кампања на бомбардирање на НАТО во Србија и обвиненија против голем дел од раководството на државата за воени злосторства, српски политичар ќе биде претседател на Генералното собрание на ОН.
Аналитичарите велат дека победата на министерот за надворешни работи, Вук Јеремиќ, со 99 наспрема 85 на 8-ми јуни, наспрема литванскиот амбасадор Далиус Чекуолис, претставува јасен знак дека Србија значително ја подобрува својата меѓународна позиција.
„Изборот на Јеремиќ, и покрај тоа што неговата кандидатура беше објавена со релативно кусо известување во споредба со неговиот литвански противкандидат, ја покажува силата на српската позиција во рамките на ОН, особено поддршката од неврзаното движење“, рече за SETimes Јан Банкрофт, извршен директор на истражувачката група Трансконфликт.
„Заедно со престтојното претседавање на Србија со ОБСЕ, ова й дава важна можност на Србија за понатамошна рехабилитација на својата репутација на светската сцена“, рече тој.
Едногодишната функција на Јеремиќ во ОН ќе започне на 18-ти септември.
Борислав Стефановиќ, долгогодишен политички директор во Министерството за надворешни работи на Србија, го опиша изборот на Јеремиќ како „извонредна вест“ за Србија. „Тука се работи за репутацијата на една земја и претставува дипломатски престиж да се претседава со Генералното собрание на ОН и тоа ја потврдува добрата репутација на Србија“, рече тој за SETimes. 
Предраг Симиќ, професор во белградскиот Факултет за политички науки, изјави за SETimes дека изборот на Јеремиќ ќе помогне да се зајакне меѓународниот кредибилитет на Србија. 
„Србија сега има многу повеќе тежина во меѓународните односи и ќе биде вклучена во сите светски настани преку Јеремиќ“, рече Симиќ. 
Тој додаде дека иако Србија нема да има директно влијание врз настаните во Косово или позицијата на Србите таму, земјата ќе може индиректно да влијае на работите. 
Ардијан Арифај, програмски директор во Косовскиот институт за политичко истражување и развој, рече дека изборот на Јеремиќ беше средство за постигнување одредена цел. 
„Меѓу клучните фактори што [водеа до] изборот на Јеремиќ е и желбата на ЕУ и САД да [го] отстранат од српската надворешна политика, бидејќи [неговото учество] не беше кооперативно или конструктивно, особено во однос на Косово“, рече Арифај за SETimes. 
Тој рече дека Јеремиќ може да ги усложни односите со ОН, но не и косовската кампања за признавање, за која Јеремиќ беше клучна пречка.
Не се сите во Србија задоволни од изборот на Јеремиќ. 
Бојан Ѓуриќ, претставник на Либерал-демократската партија, рече дека вистинската политичка важност на позицијата претседавач на Генералното собрание на ОН „е несомнено далеку помала од цената и вредноста на сите државни ресурси што Јеремиќ ги потроши водејќи ја својата кампања низ целиот свет“. 
 Дописникот на SETimes Мухамет Брајшори во Приштина даде свој придонес за овој напис. 
