16/03/2011
Од Линда Карадаку за Southeast European Times во Тирана –16/03/11
Судот во Тирана во понеделникот (14-ти март) одлучи да уапси 13 лица кои беа уапсени изминатиот викенд за наводна вмешаност во шема на шверц на нафта.
Осомничените се обвинети дека им дозволиле на две претпријатија да претставуваат нискооктански нафтен нуспроизвод како висококвалитетен увезен дизел, во текот на периодот од 2007 до 2009 година. Бизнисмени, цариници и даночни претставници се меѓу обвинетите. Се споменува вмешаност на две големи претпријатија, Еуроил и Фишеку. Тие работат на пазарот со години.
Сé уште не се знае колкава штета е направена, почнувајќи од самата измама па до влијанието врз возилата и животната средина. Ако обвинувањата се покажат како точни, тоа може да биде најголема измама со шверц во историјата на Албанија. 
Обвинителството изјави за локалните медиуми дека наводните нелегални активности почнаа во 2007 година, и траеја до 2009 година. Нафтените бизнисмени Хајри Елезај и Илиас Фишеку, и синот на Фишеку, Мартин Фишеку, се главните осомничени. 
Албанскиот весник Мапо на 12-ти март објави дека во текот на двете години, големи количини девствена нафта, како што се нарекува овој нуспроизвод, биле продадени на пазарот како преработена нафта.
„Оваа активност дојде од приватното претпријатие Еуроил со акционерот и администратор Хајри Елезај, во соработка со друго приватно претпријатие Фишеку, со акционер и администратор Илиас Фишеку“, Мапо ја цитираше албанската обвинителска канцеларија.
Царинските власти се смета дека помагале во шемата фалсификувајќи документи. Профитот од измамата изнесувал милиони евра. 
Дритан Прифти, поранешен министер за економија, трговија и енергија, минатата година обвини дека ваквите активности траат во континуитет. Тој сега вели дека истрагата докажа оти е во право. 
Вмешани се тројца министри, или барем поранешни министри, заедно со високи државни полициски власти и царинската и даночната канцеларија, тврди тој.
Но, самиот Прифти е предмет на одделна истрага за корупција, во врска со наводите дека примил мито од 70.000 евра. Тој вели дека не сторил ништо погрешно. 
Администрацијата на премиерот Сали Бериша вели дека спроведува остри мерки против митото и измамата. „Владата ќе продолжи со непречената борба против целиот шверц и секој кој ќе се обиде да й наштети на [албанската] економија“, рече заменик-министерот за финансии, Алфред Рушај.
Рушај покажа на опозицијата, велејќи дека кога социјалистите биле на власт, слободно се тргувало со девствената нафта на домашниот пазар без оданочување.
„Бандите што ставија рака на нафтата ја испраќаат во дворот на Бериша“, рече во неделата шефот на опозицијата Еди Рама.
„Во меѓувреме, оние кои го овозможија овој грабеж и почнаа со шверцот седат на владината маса.“ 
Според претставникот на Трансперенси интернешнал во Албанија, Љутфи Дервиши, шемата потврди дека некои институции во земјата не функционираат соодветно. Измамата, рече Дервиши, требаше да биде откриена од инспекторите за квалитетот на горивото, даночната канцеларија, царината или полицијата.
