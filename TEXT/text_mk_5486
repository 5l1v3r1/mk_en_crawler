09/03/2010
(Ројтерс, ББС - 09/03/10; AП, АФП, Ројтерс, ВОА, Еурактив, АНА-МПА, американски Стејт департмент - 08/03/10)
Грција бара политичка, а не економска поддршка, рече премиерот Јоргос Папандреу во понеделникот (8-ми март), повикувајќи ги нациите на Г20 да воведат построги регулативи на заштитените фондови.
„Ние не бараме пари. Ние не бараме простување на финансиска помош“, рече водачот на грчката левичарска партија ПАСОК, по разговорите со американската државна секретарка Хилари Клинтон, на првиот ден од неговата четиридневна посета на Вашингтон.
Набргу по преземањето на функцијата во октомври, владата на Папандреу откри дека буџетскиот дефицит на државата за 2009 година ќе ги надмине во голема мера претходните предвидувања и ќе се зголеми на 12,7 отсто од БДП, четирипати повеќе од горната граница на ЕУ од 3 отсто.
Социјалистите, исто така, наследија огромен јавен долг, кој се очекува да достигне скоро 30 милијарди евра, или повеќе од 120 отсто од БДП оваа година.
Грција оттогаш вети дека ќе го намали својот буџетски дефицит во 2010 година за 4 отсто од БДП, и воведе серија болни мерки за справување со својата фискална криза. Но, загриженоста за масивните нивоа на долг на државата, го направија уште поскапо евентуалното позајмување на Грција на средства од меѓународните финансиски пазари и ги кренаа цените за осигурувањето на грчкиот долг од пропуст. 
Со оглед на мерките што земјата ги воведе, Паапндреу во понеделникот рече дека истата само сака да биде третирана како „еднаков партер“ и да може да позајмува пари на меѓународните пазари по стапки што им се нудат и на другите членки на ЕУ и Еврозоната. 
„Ако продолжиме да позајмуваме по многу високи стапки ... на пример двојно повеќе од стапката на Германија, тоа ќе биде неодржливо во рамките на заедничката валута“, рече тој на заедничката прес-конференција со Клинтон. 
Обвинувајќи ги пазарните шпекулатори за влошените должнички проблеми на неговата држава, тој истовремено предупреди дека ако не се зауздат нивните активности, тоа може да повлече нова светска финансиска криза. 
„Тековната криза со еврото може да предизвика домино ефект, зголемувајќи ги трошоците на позајмувањето за другите држави со големи дефицити и предизвикувајќи нестабилност на обврзницата и девизниот курс низ целиот свет“, рече Папандреу, повикувајќи на построга регулатива за заштитените фондови и валутните разменувачи.
Клинтон рече дека Вашингтон го поддржува одговорот на грчката влада на фискалната криза.
„Знам дека ова се тешки времиња во Грција, но сакам да му честитам на премиерот за неговото водство во справувањето со предизвиците со кои се соочи, по преземањето на функцијата“, истакна таа. „Ние ја поддржуваме Грција и строгите економски мерки што ги презема за решавање на ова прашање.“ 
Покрај финансиите, Папандреу и Клинтон разговараа и за Кипар, грчките односи со Турција, и интеграцијата на балканските држави во ЕУ. Клинтон го пофали Папандреу за неговите дипломатски напори за зајакнување на врските Атина-Анкара, и изрази поддршка за грчката иницијатива за интеграција во ЕУ на сите западнобалкански земји до 2014 година. 
Таа ги пофали преговорите предводени од ОН за ставање крај на поделеноста на Кипар, наведувајќи ја „тешката работа“ на водачите на кипарските Грци и кипарските Турци за време на разговорите.
Папандреу треба да се состане со американскиот претседател Барак Обама во вторник.
