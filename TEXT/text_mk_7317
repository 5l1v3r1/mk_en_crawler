07/03/2012
Клаудија Лутовска за Southeast European Time во Скопје -- 07.03.2012
Прекуграничната соработка е поттикната со второто повторување на фондот Инструмент за претпристапна помош на ЕУ (ИПА2), кој ги поддржува проектите што го унапредуваат хармонизираниот одржлив развој.
ЕУ го формираше ИПА за да ја модернизира целата претпристапната помош во рамките на една обединета мрежа. Истиот ја акцентира прекуграничната соработка, регионалниот развој, развојот на човечките ресурси, транзициската помош и градењето на институциите, како и руралниот развој.
Земјите-кандидатки за членство во ЕУ -- и потенцијалните кандидати -- обично потпишуваат рамковен договор со Европската комисија за да се утврдат основите за користењето на ИПА фондовите. 
Македонија, која го потпиша и ратификуваше договорот во 2008 година, сé повеќе смета дека средствата доделени со ИПА од преку 20 милиони евра за прекугранична соработка, претставуваат ресурси за унапредување на добрососедските односи. 
„По [првиот] ИПА, Македонија ќе продолжи со прекуграничната соработка со земјите-членки на ЕУ, Бугарија и Грција“, рече за SETimes вицепремиерката за евроинтеграции, Теута Арифи.
Арифи објасни дека Македонија веќе склучи 31 ИПА2 проекти со Албанија. Многу наскоро ќе биде воспоставена прекугранична програма и со Србија, рече таа.
Проектите досега вклучуваа унапредување на туризмот, транспортот, обновлината енергија и енергетската ефикасност, подобрување на заедничката инфраструктура, институционална модернизација и културни размени.
Вкупно 83 договори за прекугранична соработка се потпишани меѓу Македонија и трите соседни држави, од кои 60 отсто се во финалните фази на спроведување.
Здружениот технички секретаријат кој ги надгледува македонско-албанските проекти од ИПА, се наоѓа во Струга, со регионална канцеларија во Елбасан. Прекуграничната програма ги покрива регионите на Пелагонија и Полог во Македонија и Дебар, Корча и Елбасан во Албанија.
Слично на тоа, Македонија, исто така, формираше Здружен технички секретаријат со Бугарија -- во Ќустендил -- и регионална канцеларија во Струмица. Двете земји склучија 34 договори во рамките на првиот ИПА.
Консултантката на бугарскиот проект, Надја Петрова, изјави за SETimes дека апликациите на ЕУ не се едноставни и дека реалноста изискува поттикнување на уште поблиско партнерство преку границите.
„Најдобро е да се има консултант на секоја страна од границата ... Така се создава една успешна приказна“, рече таа.
Почетоците беа тешки и соработката со Албанија беше попречена, рече за SETimes македонскиот консултант на проектот, Александар Цветковски. „Сега ситуацијата е многу подобра. Нашите албански консултанти го подобрија знаењето за процесот на аплицирање“, рече Цветковски.
ИПА ја подобри и македонско-грчката соработка.
Во првиот повик на ИПА за предлози за прекугранични проекти, беа склучени 18 договори од страна на апликантите од Македонија со партнерите во Грција. Вториот повик трае до 13-ти мај и дава можност за поголеми инфраструктурни проекти.
„Имаме добри партнери и спроведувањето е солидно. Нашиот фокус како партнери беа општините, но во тековниот повик ние соработуваме со институциите како што се музеите, универзитетите и јавните претпријатија“, рече за SETimes Благаш Георге, консултант од Воден во Грција.
„Проектите се потребни, навремени и добро регулирани, според деканот на Правниот факултет во Битола, Илија Тодоровски. 
„Очекуваме поголем број предлози за проекти и квалитетни проекти во иднина. Има добро разбирање за тоа што е потребно и партнерствата веќе цветаат преку границата. Покрај тоа, има искуство со процесот на аплицирање и како да се развијат проекти за максимално влијание“, рече Тодоровски за SETimes. 
