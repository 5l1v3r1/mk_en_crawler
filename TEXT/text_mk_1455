10/11/2009
 Maкедонијa ќе отвори амбасада во Приштина за три месеци, рече македонскиот министер за надворешни работи, Антонио Милошоски, во петокот (6-ти ноември), по разговорите со Скендер Хисени, неговиот косовски колега. Хисени, кој е во прва официјална посета на Скопје, ѝ се заблагодари на Македонија за признавањето на независноста на Косово. Двете земји воспоставија дипломатски односи во октомври, откако парламентите го ратификуваа договорот за одбележување на границата.
*** 
 Хрватската премиерка Јадранка Косор ќе го посети Скопје во вторник (10-ти ноември), на покана на македонскиот колега Никола Груевски. Косор, исто така, ќе оствари разговори со претседателот Ѓорге Иванов и претседателот на парламентот, Трајко Велјановски. Таа ќе присуствува на хрватско-македонскиот бизнис форум. 
*** 
 Српскиот министер за надворешни работи, Вук Јеремиќ, му кажа на својот кипарски колега Маркос Кипријану во Никозија во петокот (6-ти ноември), дека членството во ЕУ претставува главна цел за неговата влада. Кипар е најблизок и најголем сојузник на Србија во ЕУ и Никозија може да смета на целосната поддршка на Белград за сите прашања, додаде Јеремиќ. Кипријану рече дека Никозија го поддржува пристапувањето на Србија во ЕУ и либерализацијата на визниот режим за српските граѓани. 
*** 
Австриската министерка за внатрешни работи, Мариа Фектер, потпиша билатерални меморандуми на разбирање, за зајакнување на соработката во областа на безбедноста, во петокот (6-ти ноември) во Виена, со македонскиот заменик-министер за внатрешни работи, Џевад Бучи, и министрите за внатрешни работи на Србијa и Црна Гора, Ивица Дачиќ и Иван Брајовиќ. Фектер истакна дека иако соработката меѓу Австрија и Македонија, Србија и Црна Гора во областа на безбедноста е на добро ниво, истата треба да се унапреди преку акциски планови и конкретни мерки. 
*** 
 Српскиот министер за надворешни работи, Вук Јеремиќ, во неделата (8-ми ноември) рече дека неговата земја и Tурција сакаат мирен и стабилен Западен Балкан и функционална Босна и Херцеговина (БиХ), која ќе може да го забрза својот пристап во ЕУ. Јеремиќ даде изјава за новинарите по состанокот со својот турски и бугарски колега, Ахмет Давутоглу и Свен Алкалај. Српскиот дипломат рече дека недостатокот на доверба меѓу политичките партии во БиХ е еден од главните проблеми кои спречуваат каков било договор во врска со потребните реформи.
*** 
 Maкедонскиот претседател Ѓорге Иванов во средата (4-ти ноември) го покани својот грчки колега Каролос Папуљас да го посети Скопје, велејќи дека тоа ќе помогне во зајакнувањето на билатералните односи. Тој истакна дека има повеќе фактори кои ги поврзуваат Скопје и Атина, од оние кои ги делат. 
*** 
Русија и Кипар имаат сосема идентични ставови во врска со решението за кипарското прашање, рече кипарскиот претседател Деметрис Христофиас во средата (4-ти ноември), по состанокот со рускиот министер за надворешни работи, Сергеј Лавров, во Никозија. По состанокот со кипарскиот колега Маркос Кипријану, Лавров рече дека Русија ја цени поддршката на Кипар за идното зајакнување на стратешкото партнерство меѓу Москва и ЕУ. 
 (Разни извори 03/11/09-10/11/09) 
