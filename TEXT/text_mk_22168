17/09/2008
АНКАРА, Турција -- Владејачката Партија на правдата и развојот (АКП) во вторникот (16-ти септември) одлучи да ги продолжи ингеренциите што ги има армијата за спроведување прекугранични операции во северен Ирак за уште една година. Сегашниот мандат на армијата за воени акции против терористичката Курдистанска работничка партија (ПКК) во северен Ирак истекува на 17-ти октомври. АКП вели дека ќе ја потврди својата одлука на владината седница по разговорите со членовите на партискиот извршен одбор подоцна оваа недела. Потоа таа ќе го поднесе предлогот до парламентот на одобрување. Повеќе од 2.000 милитанти на ПКК, наводно, се кријат во северен Ирак.
Во другите вести од вторникот, про-курдистанската Партија за демократско општество (ДТП) ги отфрли обвинувањата за наводни врски со ПКК. Водачот на ДТП, Ахмет Турк, излезе пред Уставниот суд за да ја брани својата партија од обвинувањата дека го поддржува тероризмот. ДТП „нема органски врски“ со ПКК, изјави Турк за новинарите по рочиштето, инсистирајќи на тоа дека неговата партија работи за демократска иднина во Турција. Минатата година главниот обвинител Абдурахман Јалцинкаја, покрена судски процес пред Уставниот суд против ДТП, барајќи нејзино затворање поради наводни врски со ПКК. (Заман, Милијет - 17/09/08; Хуријет, новинска агенција Анадолу, НТВ, Заман - 16/09/08)
