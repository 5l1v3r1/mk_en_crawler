27/04/2009
Од Беса Беќири за Southeast European Times во Приштина -- 27/04/09
Значителниот потенцијал на Косово како туристична дестинација во голема мерка останува неискористен, но локални организации и претприемачи се обидуваат да го променат тоа. Минатата недела во Приштина се одржа првиот Косовски патнички саем, кој ги претстави можностите на земјата како дестинација за одмор.
Посетителите испробаа најразлични можности -- од поминување викенд во куллa, или традиционална камена тврдина, до тура низ цркви и манастири. Исто така, беа понудени одморалишта, велосипедски планински експедиции, вински тури и традиционална кујна.
Саемот, наречен „Останете за викенд, искусете го Косово“ беше инцијатива на Косовското туристичко здружение (КОТАС), кое доби поддршка од УСАИД.
Премиерот Хашим Тачи ги поздрави гостите со говор во кој ја истакна важноста на туризмот за новата економија на Косово. Властите „ќе се фокусираат на зголемување на интересот за туристичките производи, како начин за зголемување на конкурентноста на косовските бизниси и како [можност] за отворање нови работни места“, рече тој. 
Бројни претпријатија учествуваа на настанот, вклучително и хотели, ресторани, здруженија и патнички агенции. Претпријатијата ги рекламираа зимските одморалишта, како оние во Ругова Горге, во близина на Призрен, во јужно Косово. Објектите се мали, но топли и удобни. 
Многу други фирми се специјализираат за историски туризам, носејќи ги посетителите на локации како Дечани, каде што се наоѓаат најстарите и најинтересни кулас.
Кула, која личи на мал замок, претставува карактеристика на косовскиот архитектонски контекст. По реновирањето, многумина сега служат како летни кампови, културни или бизнис центри, и ресторани. Некои, како кула од 18-тиот век во селото Драноч, нудат ноќевање и појадок. 
Покрај дознавањето за дестинациите и активностите, посетителите на саемот имаа шанса да ги видат и локалните занаети. Женското здружение Индира одржа изложба на шамии, капи, ракавици и ќебиња, додека нејзината сестринска организација, Јета, прикажа традиционални албански фустани и домашни украси. За заинтересираните за потенцијалните трговски можности, на располагање беше и каталог со производите.
Српското културно и историско наследство, исто така, фигурираше на материјалите од саемот. Меѓу местата што беа истакнати беше и Српската православна патријаршија во Пеќ, изградена во 12-тиот век, и нејзиниот водечки Дечански манастир. 
„Патријаршијата е една од најважните споменици од доцниот период во Европа. Четирите зданија на местото ги одразуваат најсветлите моменти од византиско-романската црковна култура, која се развивала на Балканот помеѓу 13-тиот и 17-тиот век“, соопшти здружението Искуство Ругова.
Покрај додворувањето на туристите, саемот, исто така, понуди начин за локалната туристичка индустрија да дознае повеќе за тоа што бараат перспективните посетители. Присутните имаа опција да пополнат прашалник и да наведат кои активности претставени на саемот го привлекле нивното внимание.
