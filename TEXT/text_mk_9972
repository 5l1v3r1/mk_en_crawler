07/06/2013
Мики Трајковски за Southeast European Times во Охрид -- 07.06.13
Аналитичарите изразуваат разочарување од откажувањето на Процесот за соработка во Југоисточна Европа, поради несогласувањето околу учеството на Косово.
Спорот настана кога Косово, кое сѐ уште не е дел од Процесот за соработка во Југоисточна Европа, не доби покана за самитот што беше закажан за минатата недела во Охрид. Албанскиот претседател Бујар Нишани одби да учествува во знак на протест и македонскиот претседател Ѓорге Иванов го откажа настанот.
„Оставањето на Косово надвор од самитот е резултат на притисокот од Србија, што е спротивно на договорите потпишани меѓу Косово и Србија и поконкретно се крши членот 14 од договорот Тачи-Дачиќ, потпишан во Брисел на 19-ти април“, рече Нишани.
„Тоа е спротивно на принципот на градење добрососедски односи како предуслов за европските интеграции. Претставувањето на Косово на некоја регионална и меѓународна иницијатива се прави врз основа на принципот на еднаквост и е во духот на почитувањето на субјективноста и независноста на секоја држава“, изјави за SETimes Арбен Влахиу, портпарол на косовската претседателка Атифете Јахјага.
Влахиу рече дека Косово гради политики на добрососедство и взаемно почитување и неговото вклучување во регионалните иницијативи ќе помогне да се надминат разликите и последиците од минатото.
„Охридскиот инцидент треба да се смета за санта мраз во сегашната ситуација на регионална соработка. Нема друга опција освен онаа на соработка и доверба меѓу државите во регионот, ако тие сакаат да станат членки на ЕУ“, рече за SETimes Рамадан Иљази, извршен директор на Косовскиот мировен институт.
Влатко Цвртила, професор на Факултетот за политички науки во Загреб, изјави за SETimes дека билатералните и мултилатералните состаноци на Балканот ќе помогнат да се создаваат партнерства во регионот, да се гради мир и добри односи.
„Овие состаноци треба да се сметаат за напредок за регионот, бидејќи некои лекции од минатото веќе ги научивме. Ваквите регионални иницијативи можат да дадат одлични резултати во процесот на взаемна поддршка во евроатланските процеси“, рече Цвртила.
Но, Жидас Даскаловски, професор по меѓународна политика на Државниот универзитет во Битола, изјави за SETimes дека билатералните односи на некои држави треба допрва да се средат.
„На Балканот имаше, има и ќе има, регионални иницијативи за соработка во многу области на економски и политички план. Но, на Балканот сѐ уште има билатерални проблеми кои треба да се решат“, рече Даскаловски.
Иванов изрази разочарување од откажувањето на самитот.
„За жал, старите балкански предрасуди и комплекси повторно заживеаја. Предизвиците се решаваат со дијалог, а не со бојкот“, рече Иванов.
Но, Цвртила е оптимист дека Хрватска ќе придонесе со своето членство во ЕУ.
„Пристапувањето на Хрватска ќе донесе промени во регионот, со најдобар начин за искористување на својата позиција во градењето нови механизми за подобра соработка. Подобрата регионална соработка е важна за регионот и за секоја држава одделно, што ќе ги интензивира регионалните договори и политики“, рече Цвртила за SETimes.
 Дописничката Линда Карадаку во Приштина даде свој придонес за овој извештај. 
 Дали албанскиот претседател беше во право да го одбие учеството на конференцијата поради неприсуството на Косово? Кажете ни ги вашите размислувања во коментарите.  
