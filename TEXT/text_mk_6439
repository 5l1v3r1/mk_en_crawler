16/01/2012
Дражен Ремиковиќ за Southeast European Times во Подгорица -- 16.01.12
Како претседател на парламентарната комисија за следење на процесот на приватизација, пратеникот Андрија Мандиќ ја има водечката улога во утврдувањето што се случи во март 2005 година, кога Црна Гора го продаде својот државен телеком. Тој планира да ги сослуша владините претставници, на состанокот на комисијата в петок (20-ти јануари).
Тој, исто така, бара информации и помош од група странски амбасадори, бидејќи продажбата има пипци кои се протегаат до Унгарија, Германија и крајно и САД.
Како што се покажува, трансакцијата била коруптивна. 
На голем срам на црногорското обвинителство, две странски претпријатија -- Дојче телеком и Маџар телеком -- постигнаа договор со американската Комисија за хартии од вредност и берза (СЕЦ) на 29-ти декември, согласувајќи се да исплатат 95 милиони американски долари за подмирување на наводите дека ги прекршиле регулативите во своите работења не само во Црна Гора, туку и во Македонија. 
Маџар е најголемиот унгарски телеком провајдер, а Дојче телеком е нејзиното матично претпријатие.
СЕЦ се вмеша бидејќи хартиите од вредност на Маџар јавно се тргуваат во САД. Затоа, претпријатието мора да се придржува на американските закони, во овој случај, Актот за надворешни коруптивни практики.
Американските инспектори велат дека унгарските директори подмитиле високи црногорски владини претставници, со цел да се исклучат конкурентите и да се олесни унгарското купување на телекомот по поволни услови, за 140,5 милиони евра.
Според СЕЦ, унгарското претпријатие платило околу 9 милиони американски долари преку лажни договори за подмитување „на најмалку двајца владини претставници“, како и Ана Коларевиќ, адвокатка чиј брат е Мило Ѓукановиќ, црногорски премиер во тоа време.
Олег Обрадовиќ, поранешен претседател на одборот на Телеком, и Милан Перовиќ, негов поранешен генерален директор, негираат дека примиле мито. Коларевиќ негира сé во врска со обвинението.
Жељко Буриќ, претседател на Синдикатот на вработените во црногорскиот Телеком, изјави за SETimes дека американските инспектори го потврдиле она што работниците го велеа со години: дека црногорските власти затворале очи пред незаконитоста. По приватизацијата, Буриќ рече дека работниците поднесле 37 тужби во кои обвинуваат за кршење на нивните права, но Трудовиот инспекторат одговорил само на една.
„Тие нé продадоа без апсолутно никакви права и нé оставија на милоста на новиот сопственик. Нешто ќе мора да се промени по оваа афера. Ако договорот е потпишан под криминални околности, тогаш овој договор треба да се прогласи за неважечки“, истакна Буриќ.
Тој додаде дкеа повеќе од 1.000 работници биле отпуштени по приватизацијата од март 2005 година, а останале околу 750 вработени.
Мандиќ отворено ги критикува сеприсутните недостатоци. „Работата на домашното судство е катастрофална и сомнително е дали [ќе се поднесат какви било обвиненија] во Црна Гора. Никој од владејачката структура не кажа ништо откако изби овој скандал“, рече тој за SETimes. 
Тој додаде дека аферата со Телеком е само последен пример од корупцијата во Црна Гора и дека скоро секое државно претпријатие беше продадено под сомнителни околности.
Политичкиот аналитичар Дритан Абажовиќ, член на невладиниот Форум 2010, вели дека јавноста мора да изврши силен притисок за одвојување на политиката и државните институции, со оглед на силните врски меѓу оние кои работат во истите.
„Доволно е да ги потсетиме нашите функционери кои цело ова време нé уверуваа дека приватизацијата на Телеком е успешна приказна. Сега можеме да видиме колку е успешна. Скандалот создава свест за потребата од промена во црногорското општество, но сепак, овој процес тече многу бавно“, рече Абразовиќ за SETimes. 
Подгоричкиот новинар Марко Милачиќ изјави за SETimes дека не е изненадување што овојпат е вклучена сестрата на Ѓукановиќ. Тој вели дека таа учествувала како адвокат и посредник во бројни приватизации кои биле штетни за државата.
„Тој вели дека ,најинтересен дел во целата приказна’ е големата улога на САД, вклучително и јавно објавениот договор на крајот од минатиот месец. „Ова во голема мера води до сомневање и покажува ... можеби дека Вашингтон му го врти [својот] грб на ... Ѓукановиќ“.
Функционери од Демократската партија на социјалистите на Ѓукановиќ не коментираа за овој случај.
