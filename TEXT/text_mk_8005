08/05/2013
Клаудија Лутовска за Southeast European Time во Скопје -- 08.05.13
Состаноците на регионално ниво и дискусиите го обезбедуваат потребниот инструмент во борбата против криминалот и корупцијата во Југоисточна Европа.
Состаноците се сигурни комуникациски канали и механизми за размена на информации и податоци за регионалните безбедносни структури. „Ни треба ефикасна размена на разузнавачки податоци во меѓународните истраги, интензивни комуникации на офицерите за врски и меѓународните полициски организации“, рече црногорскиот министер за внатрешни работи, Рашко Коњевиќ, на неодамнешниот регионален состанок.
„Со цел да се осигури соодветна истрага, судско гонење и санкционирање на случаите на корупција, органите што ја спроведуваат правдата треба да бидат проактивни, добро координирани и ефикасни“, рече за SETimes Александар Талевски од Здружението за толеранција.
Српскиот премиер Ивица Дачиќ рече дека како резултат на регионалните состаноци, соработката меѓу полицијата и обвинителството е подобрена.
„Имаме заедничка цел да се бориме против криминалот и корупцијата“, рече Дачиќ. „Можеме да постигнеме значаен напредок преку хармонизација на легислативата со европските стандарди.“
Триесет и тројца министри за правда и внатрешни работи и јавни обвинители од регионот се состанаа неодамна за да воспостават „нов механизам“ на соработка и да подготват заедничка стратегија „како одговор на актуелните трендови во криминалот“.
„Борбата против организираниот криминал, законската рамка, практичната работа и соработката меѓу надлежните власти на државите од регионот е од суштинска важност во борбата против почестите софистицирани форми на криминал“, рече македонскиот министер за правда, Блерим Беџети, на Регионалната министерска конференција во Белград.
Состанокот беше можност судството, полицијата и обвинителството од различни земји да споделат експертиза и да ги разгледаат најдобрите начини за воспоставување заеднички истражни тимови, регионални налози за апсење и други мерки.
За време на состанокот, Србија, Црна Гора, Македонија, Босна и Херцеговина и Албанија потпишаа писмо на намери за понатамошно прекугранично признавање и спроведување на одлуките во граѓанските и трговските прашања.
„Ќе воспоставиме униформни правила за меѓународните јурисдикции на судовите, олеснување на признавањето и воведување на брза постапка за обезбедување на извршувањето на пресудите, веродостојни исправи и судски порамнувања“, рече Беџети.
 Кои други можности можат да се реализираат преку регионалните состаноци и соработка? Кажете ни ги вашите размислувања.  
