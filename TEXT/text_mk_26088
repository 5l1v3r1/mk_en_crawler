16/12/2009
САРАЕВО, Босна и Херцеговина (БиХ) -- Високиот претставник Валентин Инцко во вторникот (15-ти декември) ја минимизираше загриженоста во врска со евентуалното одржување референдум во Република Српска (РС) за неговата одлука за продолжување на мандатот на странските судии и обвинители кои работат во судот на БиХ. Во интервју за „Дневни аваз“ Инцко рече дека е убеден оти РС нема да организира никаков референдум и инсистираше на тоа дека неговите дејства се неутрални, умерени и насочени единствено кон воспоставување на владеењето на правото. Според одлуката на Инцко странските судии и обвинители ќе продолжат да работат само на случаите на воени злосторства до 2012 година, додека оние задолжени за корупцијата, организираниот криминал и тероризмот ќе станат советници на домашниот персонал. Премиерот на РС Милорад Додик рече дека парламентот на неговиот ентитет ќе ја отфрли резолуцијата на Инцко, како и дека е можно да одобри референдум за истата. (Дневни аваз, РТРС - 15/12/09)
