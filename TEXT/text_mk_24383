10/04/2009
ПРИШТИНА, Косово -- Косово е подготвено да ја брани декларацијата за независност од 2008 година пред Меѓународниот суд на правдата (МСП), објавија медиумите во петокот (10-ти април). Британскиот експерт Мајкл Вуд ќе го предводи правниот тим на Косово пред МСП, и ќе дебатира за српската иницијатива за оспорување на законитоста на косовското прогласување независност во февруари 2008 година. Крајниот рок за испраќање на документацијата во МСП е 17-ти април. Министерството за надворешни работи вели дека очекува голем број земји да ја поддржат законитоста на косовската независност пред судот.
Во другите вести, две медиумски организации спроведоа истрага и заклучија дека Ослободителната војска на Косово (ОВК) киднапирала цивили во Косово пред една деценија, ги малтретирала -- и во некои случаи -- ги убивала. ББС и Балканската мрежа за истражувачко новинарство ги објавија нивните заклучоци во четвртокот. Тие цитираат извори според кои косовски Срби, етнички Албанци и Роми беа дел од околу 2.000 луѓе кои исчезнаа за време и по војната во 1999 година. Косовскиот премиер Хашим Тачи ги отфрли наводите. Тој призна дека некои поединци „ги злоупотребија униформите на ОВК“ по војната, но истакна дека ОВК се дистранцирала себеси од ваквите дејства. (Коха Диторе, Зери, Косовапрес - 10/04/09; РТК, Кохавижн, ББС, Балкан инсајт, Телеграфи, Експрес - 09/04/09)
