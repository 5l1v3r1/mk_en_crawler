01/09/2005
Од Марина Стојановска за Southeast European Times во Скопје – 09/01/05
Македонската влада одлучи да ги измени своите закони за изборите, во согласност со препораките на ОБСЕ/ОДИХР во врска со борбата против корупцијата. Најважните измени се однесуваат на финансирањето на политичките парии за време на кампањите. Парламентот се очекува да ја усвои легислативата до крајот на оваа година, пред општите избори кои се планираат за 2006 година.
Со амандманите партиите ќе бидат обврзани да имаат јавни сметки и да објавуваат финансиски извештаи за изворите на финансирање заедно со вкупната сума на пари подигната и потрошена. Информациите потоа ќе бидат објавени на Интернет страница на Државната изборна комисија (ДИК). Донациите од анонимни извори ќе бидат забранети и ќе бидат намалени временските рокови за отворање на жиро сметки за кампањите.
Со одредбата која се смета за особено важна, партиите кои користат средства добиени преку илегални активности ризикуваат нивните кандидатски листи да бидат анулирани.
Интензивираните ревизии и проверки на приливот и одливот на пари за и од партиите се од голема важност во поглед на спречувањето на корупцијата, како што сметаат експертите. „Не можеме да ги затвориме очите пред фактот дека само за еден месец политичките партии во Македонија потрошија милиони евра“, рече Зоран Јачев од Транспарентност-Македонија. „Ниту една партија не го објави јавно својот буџет за кампањата, а камоли да го открие потеклото на парите.“
Амандманите имаа за цел да го променат тоа. Во рок од 48 часа од верификувањето на кандидатските листи (односно, 35 дена пред гласањето) партиите ќе мора да отворат свои жиро-сметки и да ги поднесат истите до ДИК, кој потоа ќе ги објави информациите на Интернет. Ако не се запази крајниот рок, тоа ќе значи дека партија мора да се повлече од изборите.
Покрај тоа што ќе бидат достапни на Интернет страницата на ДИК финансиските информации на партиите ќе мора да бидат поднесени до парламентот, како и до Државниот завод за ревизија во рок од 30 дена по верификувањето на мандантите добиени на изборите.
Со својата оперативна програма за 2005 година, пак, Државниот завод за ревизија се очекува за првпат да ги ревидира сметките на Социјалдемократскиот сојуз на Македонија, ВМРО-ДПМНЕ, Демократската унија за интеграција и Демократската партија на Албанците. Ревизорот ќе ги провери целокупните финансии на партиите и финансиските операции за изминатата година. Особено внимание ќе биде посветено на кампањата за претседателските избори во 2004 година. Групите кои го финансираа референдумот за територијалната организација минатата година, исто така, ќе бидат детално проверени.
