21/11/2005
Од Зоран Николовски за Southeast European Times во Скопје – 21/11/05
Со предлогот Македонија да добие статус на Земја-кандидат, Европската Комисија уште еднаш потврди дека ЕУ не го има заборавено Балканот. Покрај авито за Македонија, објавено на 9-ти ноември, Комисијата, исто така, ги објави редовните годишни извештаи за земјите-кандидатки Турција и Хрватска, како и за земјите-аспиранти Србија-Црна Гора, Босна и Херцеговина, Албанија и Косово. 
За време на неговата посета на Македонија пред една година, Специјалниот пратеник на ЕУ за проширување Оли Рен рече дека европското семејство нема да биде целосно доколку во него не бидат вклучени земјите од Западен Балкан. Тогаш, тој вети дека Македонија ќе добие чесна, детална и објективна оценка од Комисијата. 
Дванаесет месесци подоцна, Рен му соопшти на македонскиот парламент: „Ја носам таа оценка. Таа претставува детална и внимателно разгледана анализа за напредокот што го има постигнато земјата - како и за недостатоците кои треба да бидат надминати за понатамошен прогрес на земјата кон ЕУ.
Рен ги истакна достигнувањата на Македонија - меѓу кои и воспоставувањето на една функционална демократија со стабилни институции, напредокот постигнат во имплементирањето на Охридскиот Рамковен Договор, реформите во полицијата и правосудството, уставните промени насочени кон зголемување на независноста и ефикасноста на правосудството, како и напорите за усогласување на македонската законска регулатива со акито на ЕУ.
Тој, исто така, забележа дека ниската инфлација, врамнотежените јавни финансии и малиот јавен долг сигнализираат една макроекономска ситуација која нуди цврста основа за економски развој. 
Во исто време, специјалниот пратеник укажа на сферите каде што е потребно подобрување. Изборите беа полни со нерегуларности, постојат недостатоци на институциите, а корупцијата постои во многу области на економски, социјален и политички живот. Граѓаните очекуваат заначителен социоекономски напредок, како и зголемување на нивниот животен стандард. Исто така, процесот на реформи во полицијата и правосудството мора да продолжи. 
И покрај овие предизвици, Рен се согласи со македонскиот премиер Владо Бучковски, кој рече дека земјата доби „билет во еден правец“ за евентуален влез во ЕУ.
Специјалниот пратеник потоа ја посети Тирана, каде што го презентираше извештајот за напредокот на Албанија. Од 31-ви јануари 2003-та година, земјата преговара со ЕУ за потпишување на ССА. „Знам дека луѓето од Западен Балкан беа загрижени поради дебатата во ЕУ околу нејзиното проширување годинава. Но ве уверувам дека вратата на Европа е сеуште отворена за вас“, рече Рен во неговото обраќање до албанскиот парламент. Тој донесе добри вести за ССА, потврдувајќи дека преговорите се речиси завршени. 
„Заклучивме дека Албанија има постигнато значителен напредок за правилна имплементација на нејзината ССА“, рече Рен.
Истовремено, тој истакна дека патот кон ЕУ е полн со предизвици, но не постои пократок пат. Неопходни се вистински реформи - во економијата, јавната администрација, како и во многу други институции, рече тој. Конкретно, Албанија треба да покаже значителни резултати во борбата против корупцијата. Кон ваквите случаи треба да се пристапи решително, но строго според правилата и без мешање на партиите, рече Рен.
Меѓу другите предизвици со кои треба да се соочи Албанија е развој на административниот капацитет за правилна примена на европските правила; развој на функционална пазарна економија и подобрување на изборните стандарди.
Во исто време, Босна и Херцеговина, направи голем чекор напред со новиот извештај на ЕК. Забележувајќи напредок во неколку клучни сфери, Комисијата предложи започнување на преговори за потпишување на ССА.
Процесот на реформи во правосудството, одбраната и полицијата напредува, а соработката со Меѓународниот трибунал за воени злосторства е значително подобрена, открива ЕК.
Во исто време, предупредува извештајот, БиХ и нејзините напори за реформи остануваат попречени од страна на сложените владини структури, фрагментираната политика, како и немањето на средства и квалификуван кадар. Треба да продолжат напорите за зголемување на ефикасноста на извршните и законодавните тела, државните власти да бидат составени од квалификуван кадар, зајакнување на координацијата меѓу државата и ентитетите, како и зголемување на борбата против корупцијата. 
Што се однесува до економскиот развој, главен заклучок е дека постои одреден позитивен развој. Сепак извештајот заклучува дека економијата на БиХ функционира само до одреден степен според пазарните принципи и мора да се работи многу за надминување на недостатоците во економската конкурентност.
ЕУ започна преговори за ССА со Србија и Црна Гора на 10-ти октомври. Во нејзиниот извештај за земјата, ЕК забележува значителен напредок во соработката со Меѓународниот трибунал. Во исто време, предупредува таа, Србија и Црна Гора мора да продолжат да вложуваат напори за целосно почитување на Уставот, реформи на јавната администрација и правосудството, спречување на корупцијата, како и да воспостават ефикасна демократска контрола врз војската. Политичките лидери треба да заземат еден конструктивен приод во однос на Косово, вели ЕК.
Според извештајот, на полето на економијата, економиите во двете републики функционираат до одреден степен според пазарните принципи, но потребни се енергични напори за реформи со цел да се надминат недостатоците во конкурентноста. Во Србија, позитивно е продолжувањето со фискалното ограничување; намалувањето на трговскиот дефицит; намалувањето на надворешниот долг; како и понатамошниот напредок во реконструкцијата и приватизацијата на банкарскиот сектор. Меѓутоа, притисокот од инфлацијата и платите се зголемува, а бизнис климата сеуште е сложена. Владиниот сектор троши премногу средства. 
Во Црна Гора, главни позитивни настани се зајакнување на економскиот раст; постојаното опаѓање на инфлацијата, напредување на процесот на приватизација, намалување на невработеноста, намалување на буџетскиот дефицит, како и зголемување на банкарските позајмици. Сепак, надворешниот долг и понатаму расте, а развојот на приватниот сектор е попречен од страна на неефикасното судство. Според извештајот на ЕК, високото покачување на платите ја намалува конкурентноста.
Што се однесува до Косово, според ЕК привремените независни институции покажуваат засилена ангажираност во спроведувањето на стандардите поставени од ОН. Сепак, таа исто така предупредува дека е постигнат незначителен напредок во однос на враќањето на бегалците, слободата на движење и имотните права. Според ЕК, недоволното почитување на владеењето на правото, проблемите со организираниот криминал и корупцијата претставуваат сериозни проблеми. 
Извештајот на ЕК наложува дополнителни напори за зајакнување на јавната администрација и судскиот систем на Косово, како и тие да бидат чисти од политичка вмешаност; имплементација на процесот на децентрализација, земајќи ги предвид ставовите на сите заедници; како и подобрување на состојбата со човечките права, особено на малцинствата.
Се на се, може да се заклучи дека ЕК будно внимава на регионот и дека земјите од Југоисточна Европа имаат многу работа. Во меѓувреме, напредокот што го постигна Македонија со добивањето статус на земја-кандидат, како и тоа што Хрватска започна преговори за членство, им дава надеж на другите земји од Југоисточна Европа.. 
