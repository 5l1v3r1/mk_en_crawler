18/01/2009
ЗАГРЕБ, Хрватска -- Полицијата во петокот (16-ти јануари) уапси висок претставник на босанските безбедносни сили, осомничен за вмешаност во заговорот за две убиства во Хрватска. Вјекослав Вуковиќ, шеф на одделот за борба против организираниот криминал на Министерството за безбедност на Босна и Херцеговина (БиХ), беше притворен во северниот град Ријека. Вуковиќ е осомничен дека обезбедил оружје кое требало да се искористи за убиствата во Риека. Полицијата во октомври успеа да ги спречи убиствата.
Во меѓувреме, пограничната полиција во Градишка во БиХ во саботата го уапси босанскиот Хрват Томо Јуриновиќ. Тој е осомничен за воени злосторства за време на конфликтот во периодот 1992-1995 година. Обвинителите го поврзуваат со нелегалното затворање, тортура и малтретирање на едно српско семејство, што довело до смрт на еден од членовите.
Во другите вести, воените команданти на босанските Срби Момир Пелемис и Славко Периќ во петокот излегоа пред судот во Сараево и се изјаснија за невини по обвиненијата за воени злосторства против босанските муслимани, извршени во јули 1995 година, за време на масакрот во Сребреница. Пелемис (59) и Периќ (41) се обвинети за вмешаност во убиствата на околу 1.700 босански муслимани во селото Пилица. Тие беа уапсени пред два месеци. (Фонет, Б92, Независне новине - 17/01/09; ХРТ, Ројтерс, Јавно - 16/01/09)
