01/04/2005
Од Василис Васолиу за Southeast European Times во Атина – 01/04/2005
Во Грција во тек се досега невидени напори против криминалот, познати како ПОЛИС. Користејќи ги проширените сили и способности развиени за време на Олимписките игри, полицијата се фокусира на областите со висок криминал, спроведувајќи проверки на поединци и на претпријатија на лице место. Според Владата, програмата дава резултати. Но, некои критичари обвинуваат дека истата е наметлива и прави малку за решавање на најсериозните видови криминал во земјата. 
Во рамките на проектот се распоредени вкупно 6,153 полицајци. Во рок од три недели тие проверија 45,462 пешаци, 21,165 возила и 4,372 продавници. Како резултат на случајните проверки на документите за лична идентификација и телесните претреси, 1,407 лица се уапсени за 9,116 прекршувања на законот. Со преземањето на дејства пред да се случи кршењето на законот, криминалот може да биде спречен пред да има шанса да порасне, велат официјалните претставници на Министерството за јавен ред. 
Сепак, некои адвокати за човекови права изразија загриженост во врска со присуството на толку многу полицајци на улиците. Други тврдат дека програмата повеќе личи на медиумска претстава, отколку на корисен начин на борба против криминалот. Таквите акти, велат тие, имаат малку влијание врз организираниот криминал и неговите гранки. Наместо тоа, тие се насочени кон илегалните имигранти, наркоманите, проститутките, продавачите на фалсификувани производи и уличните продавачи без дозволи, од кои повеќето се сиромашни луѓе кои се обидуваат да преживеат, а не закоравени криминалци. Покрај тоа, додаваат критичарите, програмата претежно се фокусира на Атина. 
Според Костас Вундурис, генерален секретар на грчката Федерацијата на полициски службеници, причината за фокусирање на главниот град е најголемото ниво на криминална активност присутно таму. Во провинцијата, вели тој, човечките односи се посилни и криминалците потешко се инфилтрираат, кријат и оперираат. 
Со случајните проверки, Вудурис вели дека проектот ПОЛИС има за цел решавање на криминалот од ниско ниво со апсење на оние кои носат нелегални предмети, како дрога, лажни производи и оружје, или возат украдени возила. Покомплицираните операции што се фокусираат на која било криминална организација не се обелоденуваат и се решаваат централно во седиштето на полицијата. 
Провалите, кражбите, силувањата и случаите на организираниот криминал може да се истражуваат само по актот и поради тоа се надвор од опфатот на проектот ПОЛИС, рече Вудурис. Досега, четвртина од уапсените во рамките на проектот ПОЛИС се обвинети за прекршување на законот за дроги. Повеќето од нив се редовни корисници кои талкаат по градовите во потрага по брзо вбризгување на дрога. Останатите се млади корисници кај кои е најдена марихуана или таблети „екстази“. 
Околу 200 жени -- странци, но и Гркинки -- се уапсени поради проституција. Повеќето биле на најдолното ниво од мрежите на трговија со жени. Повеќе од 150 лица се уапсени, се бараат за избегнување на долгови кон државата, додека 100 други уапсени се илегални имигранти кои или немале зелена карта или користеле лажна. Други 265 лица се уапсени за ситен криминал како ситни кражби, кражба на авторски права, поседување на нерегистрирано огнено оружје, прекршување на законот за јавното здравство, фалсификување на документи или возење украдено возило. 
