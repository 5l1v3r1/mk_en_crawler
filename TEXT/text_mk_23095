03/08/2008
ЊУЈОРК, САД -- Меѓународните сили во Косово не требаше да употребат сила за да упаднат во судската зграда во Митровица во март, според извештајот од интерната истрага на ОН, цитиран во медиумите во саботата (2-ри август). На 17-ти март припадниците на КФОР и УНМИК извршија упад во судската зграда, за да ги уапсат српските судски работници кои протестираат внатре. Рацијата предизвика немири од страна на локалните Срби. Во судирите помеѓу нив и меѓународните сили загина еден полицаец на УНМИК, а 200 луѓе беа повредени. Според Ројтерс, помошник генералниот секретар на ОН за миротворни операции, Едмонд Мулет, го претставил интерниот извештај на брифинг зад затворени врати. Српскиот министер за надворешни работи, Вук Јеремиќ, рече дека е задоволен од заклучоците, за кои рече дека се резултат на белградскиот „упорен притисок“. (Б92, ФоНет, Танјуг, Ројтерс, Радио Слободна Европа - 02/08/08)
