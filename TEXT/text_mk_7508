25/03/2013
Александар Павлески за Southeast European Times во Скопје -- 25.03.13
Државите од целиот регион ја интензивираат соработката во царината со цел да ги засилат своите бизнис сектори и да ја зајакнат борбата против прекуграничниот криминал, велат властите.
Експертите велат дека договорите обезбедуваат подобра бизнис клима.
„Соработката во областа на царината меѓу државите е многу важна, бидејќи најчесто изворите за создавање фалисфикувана стока и увозниците се исти. Тие може да мигрираат од држава во држава, во зависност од тоа каде е најслаба контролата“, рече за SETimes Валентин Пепељуговски, професор чија специјалност е заштитата на интелектуалната сопственост од Универзитетот Св. Кирил и Методиј во Скопје.
Турскиот заменик-секретар на царината, Хасан Косеоглу, и македонскиот директор на царината, Ванчо Каргов, се состанаа претходно овој месец на разговори околу воведувањето нови системи на информатичка технологија, во двете царински управи.
„Македонската царина континуирано работи со царините во регионот. Соработката е во согласност со условите на ЦЕФТА [Договорот за слободна трговија на Централна Европа], како и договорот на Македонија со ЕУ“, изјави Каргов за SETimes.
Соработката меѓу двете држави е заснована на развојот на Новиот компјутеризиран транзитен систем, кој ги поврзува царинските управи во 32 држави, вклучително и сите земји-членки на ЕУ. Системот е посовремен и поефикасен отколку документацијата на хартија и усвојувањето на системот претставува чекор што земјите мора да го направат, на патот кон членството во ЕУ.
Косеоглу и Каргов постигнаа согласност околу областите на понатамошната соработка, при што посебен акцент е ставен на царинските контроли и истраги.
„Основната насока за понатамошен развој на македонската царинска управа e да стане најдобра служба за граѓаните и претпријатијата, да се подготви да функционира како дел од царинската унија на ЕУ и да воведе нови технологии, што значи работење во целост без хартија“, рече Каргов. „Следно, ние ќе обрнеме многу внимание на високостручните човечки ресурси подготвени за една таква средина [без хартија], но и на поединците кои ќе можат да ја водат и да ја управуваат царината во иднина.“
Каргов рече дека нивото на соработка варира од држава до држава.
„Разменуваме информации во електоронска форма со српската, косовската и албанската царина, додека со другите на хартија, вклучително и со Грција, на граничните премини за одредена стока“, рече Каргов. 
Во 2011 година Албанија и Косово се согласија да ги укинат царинските давачки, што беше од особена помош со оглед на тешката економска ситуација во Косово. Истата година Албанија и Србија потпишаа договор за укинување на царините на сите прехранбени производи.
Македонија потпиша договор со Црна Гора за воспоставување заедничка помош во царинските прашања.
„Овој договор дава правна рамка за соодветно спроведување на царинската легислатива, особено во спречувањето, откривањето и борбата против измамата во врска со царинските прекршоци, преку размена на информации и заедничка помош -- со цел да се осигури точна проценка на царинските давачки, даноци и други обврски“, велат во писмената изјава за SETimes од црногорската управа.
Во 2012 година Македонија поднесе 91 кривично обвинение против 141 поединец и претпријатија за царински прекршоци. Властите запленија 285.000 евра и околу 650.000 предмети.
Бизнисмените се согласуваат дека зајакнатите контроли се неопходни.
„Извезувам зачини во Македонија и сметам дека законската безбедност на границата е многу важна за мојот бизнис да напредува. Ова е став на буквално сите бизнисмени со кои сум контактирал“, рече за SETimes Аслу Хаџи Хамза, бизнисмен од Турција.
Пристапувањето на Хрватска во ЕУ овој јули ќе покрене важни царински прашања. Земјата ќе го напушти трговскиот режим на Договорот за слободна трговија на Централна Европа и ќе мора да ги воведе царинските давачки предвидени од ЕУ за увозот од Босна и Херцеговина.
Хрватскиот извоз во БиХ, исто така, ќе стане значително поскап, поради што хрватските претпријатија ја разгледуваат можноста за преместување на производството во БиХ и другите земји од Договорот за слободна трговија на Централна Европа.
Новиот извозен режим ќе влијае на скоро 200.000 производители на храна во БиХ. Најголеми земјоделски извозници од оваа земја се претпријатијата за млечни производи, а повеќе од 60 отсто од млекото произведено во БиХ се извезува во Хрватска.
Спроведувањето на новиот трговски режим и кратењето на прекуграничните канали на шверц без да се нарушат трговските и бизнис интереси, ќе биде од клучна важност.
„БиХ ја интензивираше соработката со царинската управа на Хрватска, како и Србија, и тоа веќе покажува резултати“, рече за SETimesРако Ковачевиќ, портпарол на Директоратот за индиректно оданочување.
