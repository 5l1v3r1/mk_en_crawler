12/07/2011
Алакбар Рауфоглу за Southeast European Times – 12.07.11
Пратениците од опозициската Републиканска народна партија (ЦХП) во понеделникот (11-ти јули) се согласија да положат заклетва во парламентот, со што беше ставен крај на скоро двонеделниот ќор-сокак. 
Договорот дојде по три часа преговори со водачите на владејачката Партија на правдата и развојот (АКП). 
Иако парламентот беше отворен на 28-ми јуни, истиот се соочи со ќор-сокак поради судската одлука и одлуката на Врховиот изборен одбор да не им се дозволи влез во парламентот на неколку избрани пратеници од ЦХП и прокурдската Партија на мирот и демократијата (БДП). Во знак на протест поради дисквалификациите, 134 пратеници на ЦХП и 36 прокурдски политичари одбија да положат свечена заклетва.
Двајца кандидати на ЦХП се во притвор, како дел од истрагата за Ергенекон, додека шестмина пратеници спонзорирани од БДП се уапсени во врска со судењето за Сојузот на курдистанските заедници (КЦК).
Во минатото пратениците кои беа избрани во парламентот за време на судски процес или истрага против нив, беа ослободувани од затвор и им беше дозволено да си ги заземат функциите. 
Деталите на договорот постигнат меѓу АКП и ЦХП не се познати. Сепак, во заедничката изјава се говори за „заеднички напори за враќање на затворените политичари кои беа избрани назад во парламентот“. 
Фаик Озтрак, заменик-претседател на ЦХП е оптимист. 
„Се согласивме да продолжиме со нашите напори под закрила на парламентот, почитувајќи ја народната волја, и борејќи се за човековите права и владеењето на правото“, рече тој за SETimes. „Сега е време ЦХП и АКП да работат заедно на ослободување на затворените пратеници.“ 
„Неположувањето свечена заклетва ги спречи нашите пратеници да ги претставуваат своите гласачи во парламентот законски“, рече тој. „Нашата изјава со АКП ги потврдува правата на нашите затворени пратеници и ние се надеваме дека ќе ги видиме меѓу нас за многу брзо време.“
Тој ги повика пратениците спонзорирани од БДП „да ја земат својата порака на добра волја од договорот ЦХП-АКП“. 
Новоизбраниот претседател на парламентот, Чемил Чичек, веќе почна разговори со водачите на прокурдската партија. Но, БДП останува претпазлива, велејќи дека не била поканета на разговорите АКП-ЦХП. 
Сири Сакик, пратеник здружен со партијата, изјави за SETimes дека БДП бара конкретни чекори, а не само позитивна реторика.
„Ја цениме добрата волја и позитивните пораки што дојдоа од претседателот на парламентот. Фактот што АКП го вклучи курдскиот проблем во својата владина програма, за првпат досега, е многу важен за нас“, рече тој.
„Ако водачите на АКП објават измени на уставот и законите што ќе ги гарантираат основните курдски права, тогаш на нашата страна ситуацијата, исто така, ќе се релаксира“, додаде тој. 
Дафне Меккарди, постар соработник за истражување во вашингтонскиот Проект за блискоисточна демократија, вели дека парламентарната криза „е скоро завршена“. 
„Мислам дека сите партии сфаќаат оти овој ќор-сокак е штетен за иднината на земјата и сакаат да го решат, но единствениот начин да се направи тоа е преку дијалог и компромис“, рече таа за SETimes. 
„Ова е лекција која излегува од рамките на актуелната криза, и да се надеваме дека ќе биде применета во интеракциите на различните партии во текот на целата оваа сесија на парламентот“, додаде таа.
