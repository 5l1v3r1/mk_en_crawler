22/03/2007
Од Марина Стојановска за Southeast European Times во Скопје -- 20/03/07
Како дел од своите напори за борба против корупцијата, македонската влада вели дека ќе формира специјална агенција што ќе управува со конфискуваниот нелегален имот. Средствата стекнати од одземањето на имотите, потоа ќе бидат инвестирани во социјалните програми, полициските и армиските реформи. 
Владата работи на дефинирањето на прецизна законска рамка за овие мерки, за кои вели дека се предвидени со измените во кривичниот законик во 2003 година. Амандманите воведуваат конфискација на имотите како дозволена стратегија во борбата против корупцијата и криминалот. Сепак, досега ова беше применето само во еден случај -- судењето на Ламбе Арнаудов, поранешен директор на Електростопанство на Македонија. Неколку возила беа конфискувани од Блиф, претпријатие поврзано со случајот.
Според Министерството за правда, законските одредби што дозволуваат конфискација на имотот стекнат преку криминални дејства и корупција, досега не можеле да бидат применети поради немањето на тело што ќе раководи со таквиот имот. Тоа е причината за формирање на една ваква агенција. 
Слаѓана Тасева, поранешна претседателка на македонската Комисија за борба против корупцијата, вели: „Одредбите во Кривичниот законик и другата легислатива треба да се операционализираат и систематизираат. Овде станува збор за мерка на конфискација, а не санкција. Тоа значи дека оваа мерка може да се одреди без судска пресуда.“
Според Тасева, соработката со институциите во другите земји во процесот на конфискација на имотот стекнат преку организиран криминал треба, исто така, да биде специфицирана. 
Поранешниот министер за внатрешни работи и актуелен пратеник, Павле Трајанов, вели дека голем број земји имаат специјални агенции што се справуваат со проблемот со организираниот криминал, и дел од нивната надлежност е да го покриваат и нелегално стекнатиот имот.
„По откривањето на ваквиот имот, истиот се замрзнува додека судскиот процес не обезбеди докази за тоа дали имотот бил или не бил стекнат законски. Ако се докаже дека бил стекнат незаконски, имотот се конфискува. Ако бил стекнат законски, истиот му се враќа на сопственикот“, вели Трајанов. 
