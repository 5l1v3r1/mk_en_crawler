16/08/2012
Мухамет Брајшори за Southeast European Times во Приштина -- 16.08.12
Земјите-членки на ЕУ почнаа со спроведување на системот на сина карта, работна дозвола во границите на Унијата за квалификувани работници, која им овозможува на носителите на истата и нивните семејства да претстојуваат, да работат и да патуваат во Унијата. Но, овој потег ги зголеми стравувањата дека балканскиот одлив на мозоци ќе се интензивира.
За да ги исполнат условите кандидатите треба да имаат универзитетска диплома, професионално искуство и да најдат работа во земја на ЕУ.
Иако ЕУ се соочува со 23 отсто невработеност, на земјите-членки сепак им треба квалификувана работна сила во одредени сектори, како што се здравството и градежништвото.
Аналитичарите сметаат дека образованите млади во регионот, чија невработеност во Косово достигнува 60 отсто, ќе бидат привлечени да го искористат системот на сина карта.
„Иако многу професионалци заминаа во земји како Канада, сината карта ќе биде привлечна и повеќе луѓе ќе бараат работа во ЕУ поради нивното незадоволство од нивото на јавните услуги во Косово“, рече за SETimes Себ Битичи, извршен директор на Институтот за балканска политика во Приштина.
Новодипломираните лекари, посебно, веќе го напуштаат Косово, Србија и другите регионални држави, заради доброплатени позиции во странство, што предизвикува загриженост кај властите.
„Одливот на мозоци влијае на успехот на реформите во здравствениот систем, што е во своите финални фази“, рече косовскиот министер за здравство, Ферид Агани.
Косовската влада не разви политика за искоренување на одливот на мозоци, и ги злоупотребува средствата што се наменети за тоа, вели Битичи.
„,Фондот за персонал’ кој претходно беше воспоставен беше користен од владата за зголемување на платите и ангажирање на нивните партиски членови и симпатизери“, рече Битичи.
Астрит Демири (26), која дипломирала на приштинскиот медицински факултет, изјави за SETimes дека буквално сите кои можеби имаат можност за работа во ЕУ ќе го напуштат Косово.
„Имам десетици пријатели кои дипломираа на медицинскиот факултет, а немаа работа. Ним не им е грижа дали Косово ќе стане членка на ЕУ или како политичарите ги зголемуваат своите сопствени плати; тие сакаат добра работа и одредена почит, што дефинитивно не можат да го најдат тука“, рече Демири за SETimes.
Демири ќе ја преземе новата позиција во Германија, која почна со спроведување на системот на сина карта овој месец, како лекар во брза помош.
„Тешко ми беше да најдам работа по дипломирањето и работев во неколку приватни клиники, но тоа не беше корисно за мојата кариера. Тогаш еден пријател ми предложи да аплицирам за позиција во Германија“, рече Демири.
Бројот на луѓе кои сакаат да го напуштат Косово се зголеми минатата година, според Дрита Шаќири, директорка на агенцијата за вработување Дрита енд Ко во Приштина.
„Сé повеќе луѓе доаѓаат кај нас да видат дали можеме да посредуваме за наоѓање работа во странство. Повеќето прашуваат за Европа, Канада и САД, но Европа е попривлечна, особено Германија, Австрија и Швајцарија, каде што луѓето имаат многу членови на семејството“, рече Шаќири.
Но, Шаќири рече дека ќе биде тешко за регионалните стручњаци под системот на сина карта, со оглед на тоа дека конкуренцијата е глобална.
„Европејците сакаат луѓе од Азија ... тие гледаат голем потенцијал кај нив, а не ја знаат професионалната средина на Балканот. Тие сé уште мислат дека тоа се луѓе од војните кои немаат доволно образование и професионално искуство“, рече Шаќири.
