30/11/2005
(Меѓународна кризна група, Ројтерс, Макфакс, Радио Б92, ДТТ-НЕТ - 29/11/05)
Влијателната меѓународна група побара од ЕУ да преземе чекори барем за делумна либерализација на својот визен режим за четирите земји од Западен Балкан, тврдејќи дека сегашната политика го загрозува напредокот и стабилноста на регионот. 
Сегашниот визен режим кон Албанија, Босна и Херцеговина (БиХ), Македонија и Србија и Црна Гора, вклучувајќи го и Косово, „предизвикува лутина, го попречува напредокот во трговијата, бизнисот, образованието, како и создавањето на поотворени граѓански општества, и како резултат на тоа негативно влијае врз регионалната стабилност“, се вели во новиот извештај на Меѓународната кризна група (МКГ), Визите на ЕУ и Западен Балкан. 
На својот самит во 2003 година во Солун ЕУ се обврза на полиберален визен режим за земјите од Западен Балкан, но не успеа да го оствари ветеното, се вели во документот од 26 страници, објавен во вторникот (29-ти ноември). 
МКГ потврдува дека целосната либерализација на визниот режим, најверојатно, би била посоодветна кога четирите балкански земји ќе се доближат до влезот во ЕУ. Но, истовремено, групата бара од блокот да ги започне преговорите околу ова прашање и да ги утврди чекорите што секоја земја мора да ги преземе за да обезбеди подобрен визен режим од страна на ЕУ. 
За почеток, според МКГ, земјите-членки на ЕУ треба да ја разгледаат можноста за селективна либерализација на визниот режим за одредени групи, како на пример за академиците, бизнисмените и трговската заедница, граѓанското општество, медиумите и функционерите. Унијата треба, исто така, да преземе чекори за пошироко олеснување на визниот режим за сите апликанти, вели групата. 
„Овде не се работи за имиграцијата, постојаниот престој или опасностите за работните места во ЕУ“, рече во вторникот Николас Вајт, програм-директорот на МКГ за Европа. „Овде станува збор за либерализацијата на визниот режим под ограничени услови, превенствено за студентите, бизнисмените и туристите, како и за тоа процесот на аплицирање да биде поедноставен, побрз и помалку болен за сите. Сегашниот систем предизвикува лутина бидејќи мнозинството плаќа висока цена за криминалното малцинство.“ 
МКГ, исто така, ги повика и четирите балкански земји да преземат мерки како што се: склучувањето на билатерални договори со земјите-членки на ЕУ за реадмисија на сите државјани од трета земја кои пристигнуваат во ЕУ од нивната територија. Помеѓу другите препорачани чекори се и: усвојувањето на легислативата за казнување на прекршувањето на законите за имиграција на земјите-членки на ЕУ, воведувањето на санкции за лицата кои ја овозможуваат илегалната имиграција, како и спроведувањето на интегриран граничен менаџмент, во согласност со стандардите на ЕУ. 
Покрај тоа, од Албанија, БиХ, Македонија и Србија и Црна Гора се бара „да продолжат со напорите на регионално, национално ниво и преку границите на ентитетот/државата/републиката во борбата против организираниот криминал, дрогата, илегалната имиграција, шверцот, перењето пари и тероризмот“. 
Истакнувајќи дека реформските напори во регионот се сé уште на нестабилна основа бидејќи граѓаните гледаат малку реални резултати, МКГ вели дека е време да им се понудат такви. 
„Новата балканска генерација, која треба да го извади регионот од ограничениот национализам и конфликтите и да го одведе кон европската иднина, не ги добива неопходните инструменти“, рече Нејл Кемпбел, аналитичар на МКГ. „Визната политика која неизбежно предизвикува лутина кон ЕУ секако не претставува начин за да се постигне напредок -- ниту во регионот ниту, пак, во Европа во целост. 
