14/12/2004
(Разни извори -- 14/12/04 - 13/12/04)
Новоизбраниот романски претседател Трајан Басеску во понеделникот (13-ти декември) вети дека ќе се бори против корупцијата во неговата земја и дека ќе ја задржи на вистинскиот пат за пристапување во ЕУ во 2007 година. Водачот на опозицискиот сојуз на центарот помеѓу Национал-либералната партија (ПНЛ) и Демократската партија, постигна изненадувачка победа на вториот круг од претседателските избори во неделата, поразувајќи го премиерот во заминување Адријан Настасе во трката за наследник на Јон Илиеску. 
Финалните резултати објавени во понеделникот од страна на Централната изборна комисија покажаа дека Басеску освоил 51,23 отсто од гласовите, додека Настасе, од сојузот помеѓу владејачката Социјалдемократска партија и Романската хуманистичка партија (ПУР) освои 48,77 отсто од гласовите. 
„Корупцијата претставува мошне сериозен проблем“, АФП го цитираше Басеску од неговиот говор по победата во понеделникот. „Како шеф на врховниот Одбранбен совет на земјата јас директно ќе му се спротивставам на ова зло бидејќи тоа претставува вистинска закана за земјата.“ 
Посочувајќи ги своите приоритети, прореформскиот водач, исто така, вети дека ќе се бори против сиромаштијата, како и за ослободување на државните институции - особено судството - од влијанието на политиката. Тој, исто така, предложи фиксен данок на профит и на доход од 16 отсто за охрабрување на инвестициите и за разоткривање на значителната сива економија во земјата. 
Настасе во понеделникот го призна поразот. „Ги почитувам резултатите објавени од страна на Централата изборна комисија, кои ја покажуваат волјата на романскиот народ“, рече тој, додавајќи дека неговата партија ќе ги поддржи напорите на Басеску за одржување на земјата на вистинскиот пат за нејзиниот влез во ЕУ. 
ПУР, како и Демократскиот сојуз на Унгарците во Романија во понеделникот објавија изјави во кои се вели дека би можеле да пристапат во владината коалиција. Според уставот, во случај ниедна од партиите да нема мнозинство, претседателот може да наименува премиер, кој потоа мора да биде одобрен од страна на парламентот. Басеску во понеделникот изјави дека ќе го назначи претседателот на ПНЛ, Калин Попеску Таричеану, за премиер. 
„Денес мој приоритет е составување, и тоа што е можно побргу, на влада способна за продолжување на преговорите за пристапување на Романија во ЕУ“, рече Басеску на прес-конференцијата. „Членството во ЕУ мора, исто така, да биде добиено во Романија, бидејќи токму тука ние мора да продолжиме со исполнувањето на потребните стандарди.“ 
Романија ги заврши своите разговори за членство со ЕУ минатата недела. Некои од мерките кои се согласи да ги спроведе пред планираниот влез во ЕУ во 2007 година ја вклучуваат и корупцијата, намалувањето на државните субвенции во секторот за челик, реформата на судството и зајакнувањето на пограничните контроли. 
Во другите вести поврзани со ова прашање, мисијата ОДИХР, која го следеше вториот круг од изборите, објави дека спроведувањето на гласањето помина генерално задоволително. На прес-конференцијата во понеделникот шефот на мисијата Стивен Неш истакна дека административните проблеми забележани во првиот круг - како што е повеќекратното гласање - во најголем дел биле решени. Набљудувачите ќе го објават својот финален извештај во рок од еден месец. 
