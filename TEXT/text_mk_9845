14/02/2013
Линда Карадаку и Игор Јовановиќ за Southeast European Times во Приштина и Белград -- 14.02.13
Експертите и граѓаните велат дека минатонеделниот состанок меѓу косовската претседателка Атифете Јахјага и српскиот претседател Томислав Николиќ претставува чекор напред во процесот на нормализација на односите меѓу двете земји.
„[Претседателите разговараа] за регионалната, економската и политичката соработка, но не поради тоа што ЕУ го бара тоа, туку бидејќи тоа е во интерес на граѓаните и економијата, а особено српската заедница во Косово“, рече Јелко Кацин, известувач на Европскиот парламент за Србија.
Тој рече дека нормализацијата на односите со Косово останува приоритет за Србија со цел да добие датум за почеток на преговорите со ЕУ.
Оливер Ивановиќ, поранешен државен секретар во поранешното српско Министерство за Косово, рече дека едни вакви разговори се важни бидејќи стабилноста во Косово може да се зачува само преку дијалог.
„Покрај тоа, мислам дека двете страни добија позитивни поени во очите на ЕУ со овој состанок, бидејќи до неодамна немаше подготвеност за вакви состаноци. Ова е, сепак, чекор напред во нормализацијата на односите“, рече Ивановиќ заSETimes.
Себ Битичи, извршен директор на Институтот за балканска политика во Приштина, се согласува. „Србија може да има директна корист од ова, со добивање датум за преговорите за членство со ЕУ, и затоа состанокот беше очекуван“, рече Битичи за SETimes.
Битичи рече дека процесот на разговори меѓу Косово и Србија треба да продолжи.
„За прашањата што се неодложни, според ЕУ, ќе се направат договори, ќе се создаде корпус на договори кој на крајот ќе биде претставен како пакет за нормализација [на односите меѓу двете земји], иако, нема да бидат решени сите прашања“, рече Битичи.
Но, не се сите задоволни со состанокот.
„Со овој состанок Јахјага ја измива вината на Србија за злосторствата извршени во Косово, ја измива вината од актуелното српско раководство за неговите ставови во врска со Косово и ја измива вината од српскиот претседател Николиќ за неговата лична одговорност, за неговите дејства и изјави“, изјави заSETimesШпенд Ахмети, заменик-претседател на косовската опозициска партија Ветевендосје.
Некои српски политичари се согласуваат.
Слободан Самараџиќ, заменик-претседател на опозициската Демократска партија на Србија, рече дека состанокот беше чекор напред во признавањето на независноста на Косово.
Самараџиќ изјави за новинарите во Белград дека се плаши оти Србија е подготвена да го признае Косово, ако косовските Срби добијат автономија.
Но, граѓаните сметаат дека придвижувањето на дијалогот со одржување состаноци како овој, е начин да се најде решение за прашањето.
„Сепак, не гледам многу простор за компромис aко двете страни продолжат со своите максималистички барања“, рече заSETimesМирјана Прокиќ, туристички водич од Белград.
„Состанокот ќе го отвори патот и ќе го поддржи процесот на дијалог започнат меѓу двете држави“, рече заSETimesЛуан Ибрај, жител на Приштина.
