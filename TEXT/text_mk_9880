11/12/2012
Горан Трајков за Southeast European Times во Скопје – 11.12.12
Во својата најнова иницијатива за искоренување на невработеноста, македонското Министерство за земјоделство, шумарство и водостопанство лансираше програма со која државно обработливо земјиште им се доделува на приматели на социјална помош за да го обработуваат, со финансиска помош, во период од пет години.
Неодамна министерството избра 34 апликанти за земјиште, од вкупно добиена 41 апликација.
„Тие ќе добијат дополнителна финансиска помош од нашето министерство за да можат да почнат да работат на она што го произведуваат“, рече за SETimesЗоран Коњановски, заменик-министер за земјоделство.
Поединците ќе бидат регистрирани како земјоделци и ќе продолжат да примаат социјална помош во текот на следната година.
Владата посебно ќе се бори да го намали бројот на социјално загрозени семејства со нивно субвенционирање, рече Александар Ѓорѓиев, портпарол на владата.
„Предност имаат нискоквалификуваните лица и оние постари од 55 години. Поединците ќе добиваат финансиски надоместок од 7.600 денари месечно и ќе бидат осигурени во случај на незгода при работа или професионална болест. Лицата, исто така, го задржуваат правото на здравствено осигурување“, рече тој за SETimes.
Министерството планира крајно да им додели земјиште на 6.000 до 8.000 невработени Македонци.
Стапката на невработеност во земјата моментно изнесува околу 33 проценти.
Земјоделството, според експертите, може да помогне не само за невработените, туку и за економската состојба во земјата.
„Земјоделството е најголемиот сектор во македонската економија во кој може да се очекуваат масовни вработувања и кој добива сé поголема важност за извозот, со оглед на светската тенденција на најниски досега приноси“, рече за SETimesОгнен Оровчанец, земјоделски инженер во Агроунија во Скопје, претпријатие што создава и произведува нови сорти растенија.
„Од следната година светските пазари нема да прашуваат за цена, туку ќе се прашува дали има пченица, пченка, сончоглед, шеќерна репка итн.“, рече Оровчанец.
Иницијативата доаѓа во рамките на економските и социјалните мерки усвоени од владата во јуни. Владата одвои 13 милиони евра за оваа мерка.
Министерството овој месец ќе објави уште еден оглас за аплицирање за земјиште.
„Почнавме со подготовки на новото земјиште што ќе биде ставено на располагање за сите и ... ќе бидат објавени новите парцели“, рече Коњановски за SETimes.
Македонија е единствената држава во регионот со ваква програма. Во Србија и во Црна Гора владата ќе ги субвенционира земјоделците што поседуваат своја земја, но без сопствеништво нема помош.
„Ова е одлична можност, кога нема работа за нас, барем да почнеме да се бориме за сопствената егзистенција. Не можам да кажам дали ова ќе успее или не, бидејќи сега сме на почеток. Ние ќе одгледуваме лешници; тоа е нашиот план, па ќе видиме како ќе се одвиваат работите“, рече за SETimesДане Костоски, еден од 34-те луѓе избрани во овој круг.
