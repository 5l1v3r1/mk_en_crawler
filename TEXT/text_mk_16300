14/04/2006
СОФИЈА, Бугарија -- Надојдената река Дунав поплави стотици домови во Србија и Бугарија во петокот (14-ти април) и го загрози производството во една од најголемите електроцентрали на Балканот. Хидроцентралата Ѓердап, која се наоѓа на Дунав во источна Србија, можно е да биде делумно затворена поради тоа што реката достигна ниво над браната, објави српската државна телевизија. Производството на електрична енергија во централата веќе објави дека е на најниско ниво досега поради поплавите. 
Дунав достигна рекордно високи нивоа во Романија, Србија и Бугарија во четвртокот. Бугарските власти прогласија вонредна состојба во сите 22 заедници долж 450 километарската линија на реката во земјата. Видин, град со 50.000 жители, е подготвен за евентуална евакуација. Војниците работеа деноноќно на зајакнување на браните. Во бугарскиот град Козлодуј, Дунав го поплави пристаништето, а во пристанишниот град Лом реката поплави еден хотел, како и зградата на градската администрација.
Во западна Романија, стотици луѓе ги напуштија своите домови на село рано во четвртокот. Надојдените реки поплавија една брана на притоката Борчеа, втора брана поплавена во последниве два дена, а спасувачките екипи ги евакуираа луѓето и стоката од областа. 
Во Србија, спасувачките тимови започнаа евакуација и ги засилија граничниците во градовите Тител, Жабаљ и Зрењанин, долж реката Тиса, каде што беше прогласена вонредна состојба. Во Белград реките Сава и Дунав се доближија до рекордни нивоа, а некои улици во градот, наводно, се под вода. (АП, БНР, Фокус, МИА, АП, Ројтерс, Ромпрес - 14/04/06; Ројтерс, АП, АФП, ББС - 13/04/06) 
