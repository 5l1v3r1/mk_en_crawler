16/03/2007
САРАЕВО, Босна и Херцеговина (БиХ) -- Политичките водачи во земјата мора да ги надминат стравувањата и да најдат заеднички јазик за постигнување на договор за полициските реформи, рече во четвртокот (15-ти март) високиот претставник и специјален претставник на ЕУ, Кристијан Шварц-Шилинг. Тој говореше на почетокот од кампањата за информирање на јавноста, со цел зајакнување на довербата помеѓу јавноста и полицијата, спонзорирана од Полициската мисија на ЕУ. Шварц-Шилинг ја искористи приликата за да ја пофали работата на полицајците на БиХ, истакнувајќи дека тие докажале оти можат да работат заедно, и покрај тоа што нивните политички водачи не можат. 
Во другите вести од четвртокот, партиите во парламентот на Република Српска (РС) ја поддржаа декларацијата за европската иднина на РС, како што е прецизирано во Дејтонскиот мировен договор и уставот. Декларацијата ја поддржува состојбата на статус кво во БиХ -- односно, двата ентитети и трите конститутивни народи. Бошњаците во Сребреница, кои се дел од РС, оваа недела повикаа на одделен статус на дистрикт. (Независне новинe - 16/03/07; веб-страница на ОХР, Фена, РТРС - 15/03/07) 
