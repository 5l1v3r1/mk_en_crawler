22/06/2007
БРИСЕЛ, Белгија -- Комесарот за надворешни работи на ЕУ, Бенита Фереро-Валднер, во четвртокот (21-ви јуни) негираше дека е на повидок договор за ослободување на петте бугарски медицински сестри осудени на смрт во Либија. Таа, сепак, потврди дека преговарачите на ЕУ вложуваат напори за наоѓање решение. Медицинските сестри -- и палестинскиот лекар кој неодамна доби бугарско државјанство -- беа осудени на смрт врз основа на обвиненијата дека намерно инфицирале скоро 500 деца со ХИВ. Бугарија, нејзините европски партнери и САД ја отфрлија пресудата, поткрепувајќи го тоа со сведочењата на експертите дека епидемијата започнала пред да бидат ангажирани медицинските лица. Семејствата бараат надоместок за секое инфицирано дете. 
Во другите вести од четвртокот, уште еден либиски полицаец поднесе тужба против медицинските сестри за клевета. Во мај медицинските сестри и лекарот беа ослободени од обвинението за клевета, поднесено од страна на шест полицајци, за кои медицинските лица рекоа дека ги мачеле за да изнудат признание. (Сега, Дарик - 22/06/07; АФП, БНР, Дарик, бТВ - 21/06/07)
