11/05/2009
БЕЛГРАД, Србија -- Поголемиот партнер во владејачката коалиција, Демократската партија (ДС), ја отфрли можноста за предвремени избори наскоро. Заменик-претседателот на ДС, Душан Петровиќ, во неделата (10-ти мај) рече дека партијата нема да носи никакви „неразумни одлуки што може да ја вовлечат земјата во изборен процес“. Тој рече дека главен приоритет на ДС сега е да се погрижи земјата да ја надмине економската криза што е можно побезболно. Политичката стабилност, рече тој, претставува голема предност во поглед на кризата. Петровиќ, исто така, истакна дека иако нема официјална иницијатива за промена на уставот, водачот на ДС -- претседателот Борис Тадиќ -- сака да иницира јавна дебата околу ова прашање. Неговите предлози вклучуваат намалување на бројот на парламентарните членови од 250 на 150. (Taнјуг, Блиц, Б92, Бета - 10/05/09)
