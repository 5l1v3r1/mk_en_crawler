25/10/2007
Од Ахмет Гормез за Southeast European Times – 25/10/07
На дводневната посета на Лондон претходно оваа недела турскиот премиер Реџеп Тајип Ердоган се состана со британскиот премиер Гордон Браун. Посетата дојде во клучно време за Турција, која размислува за воен упад во Ирак. 
„Не можеме да чекаме вечно“, рече Ердоган во вторникот (23-ти октомври), за време на посетата. 
Двајцата премиери разговараа за можноста турската војска да влезе во Ирак со цел да ги спречи терористите на Курдистанската работничка партија (ПКК) да ги користат базите таму за напад на Турција. Тие, исто така, потпишаа стратешки договор во кој се подвлекува соработката во борбата против тероризмот. 
Велика Британија „го осудува апсолутно и недвосмислено“ насилството на ПКК, рече Браун на прес-конференцијата по разговорите со Ердоган.
„Ние имавме многу сеопфатни разговори за големата загриженост што и двајцата ја имаме во врска со она што се случува во регионот“, рече Браун. „Фактот дека 12 членови на турската војска загинаа и фактот дека осуммина беа киднапирани, е нешто што целата светска заедница го осудува.“ 
„Ќе работиме напорно со турската влада на оваа тешка ситуација“, рече Браун. Тој, исто така, ја потврди поддршката на неговата земја за пристапот на Турциај во ЕУ и рече дека се надева оти разговорите за пристапот на Турција во Унијата ќе „одат напред“ на следниот самит на Советот на ЕУ, закажан за декември. 
Договорот потпишан во вторникот ја подвлекува соработката помеѓу Велика Британија и Турција и повикува на „поголемо дејствување во борбата против тероризмот“, вклучително и размена на разузнавачки информации и докази. Истиот бара и зголемена соработка во трговијата, безбедноста, економијата и културата. 
Во документот, Велика Британија ветува дека ќе го поддржи и оддржува темпото во разговорите на Турција за пристап во ЕУ, дека ќе помогне во ставањето крај на изолацијата на кипарските Турци, дека ќе ги охрабри другите во меѓународната заедница да ги здружат напорите за продлабочување на британско-турските одбранбени односи и дека ќе ја подобри соработката во глобалната безбедност. 
Клучните области од взаемен интерес вклучуваат борба против тероризмот и ширењето на оружјето за масовно уништување, безбедност во авијацијата и борба против трговијата со дрога, нелегалната имиграција и другиот организиран криминал. 
Сепак, именувањето на Северен Кипар како „Турска Република Северен Кипар“ и ставањето крај на изолацијата на кипарските Турци предизвика револт кај властите на кипарските Грци, кои во средата објавија изјава изразувајќи загриженост. Како одговор на истата, британскиот висок комесар за Кипар, Питер Милет, рече дека Лондон цврсто стои зад единството на островот и ги поддржува напорите на ОН за примена на договорот од 8-ми јули помеѓу двете страни. 
По посетата со Браун, Ердоган одржа говор на „Оксфорд јунион“, каде што даде уште едно предупредување за евентуалното воено дејство во северен Ирак. Ердоган рече дека неговата влада ќе чека уште неколку дена за нови настани. Ако ништо не се случи, рече тој, Турција самата ќе ја заврши работата. 
Во меѓувреме, во Вашингтон, американскиот државен секретар Кондолиза Рајс и британскиот министер за надворешни работи, Дејвид Милибенд, рекоа дека се надеваат оти министрите од Турција, Ирак и САД ќе се согласат да присуствуваат на состанокот на маргините од конференцијата во Истанбул на крајот од следната недела. 
