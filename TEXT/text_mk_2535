20/12/2005
(Турски дневни вести, Заман - 20/12/05; АП, АФП, Reporter.gr, Ксинхуа, Турски дневни вести, НАТО - 19/12/05)
Турција не е единствената страна која треба да работи на ставањето крај на поделеноста на Кипар, рече во понеделникот (19-ти декември) генералниот секретар на НАТО, Јап де Хоп Шефер, барајќи од властите на кипарските Грци и тие да преземат чекори за решавање на неколкудецениската поделеност. 
Кипар е поделен по етнички линии откако Турција го окупираше северниот дел од островот во 1974 година, по државниот удар поддржан од Атина за обединување на Кипар со Грција. Околу 200.000 Кипарци беа раселени, при што кипарските Грци беа протерани од северниот дел под турска контрола, а кипарските Турци беа принудени да избегаат на југ. 
По неуспехот на последните напори спонзорирани од ОН за повторно обединување на Кипар, само кипарските Грци пристапија во ЕУ на 1-ви мај 2004 година, заедно со уште девет други земји од Централна и Источна Европа. Немањето решение на овој проблем влијаеше на врските НАТО-ЕУ, бидејќи Турција -- членка на НАТО повеќе од пет децении -- се противи на кипарското учество на состаноците на блокот. 
„Има одредени пречки во односите помеѓу НАТО и ЕУ“, рече Де Хоп Шефер во понеделникот во Анкара, по разговорите со турскиот премиер Реџеп Тајип Ердоган. „Како што велат Британците, за танго се потребни двајца. Решението не се наоѓа само во Анкара, туку и во Никозија, но и во Брисел.“ 
За време на еднодневната посета на Анкара шефот на НАТО оствари разговори со министерот за надворешни работи, Абдула Ѓул, и со министерот за одбрана, Мехмет Вежди Ѓонул. Тој ја покани земјата да се приклучи на напорите на НАТО за реконструкција во Авганистан со тоа што ќе испрати тим, кој заедно со оние од другите земји, ќе обезбеди безбедносна и логистичка поддршка за локалната власт и организациите за помош. 
„Јас ќе ја поздравам таквата одлука“, рече Де Хоп Шефер. 
Другото прашање за кое беше дискутирано на состаноците во понеделникот беше поврзано со Курдистанската работничка партија (ПКК), која ЕУ, ОН и САД ја прогласија за терористичка организација. Турција бара НАТО, исто така, да ја прогласи за терористичка организација. 
Во 1984 година ПКК започна вооружена борба против турските владини сили и се бореше за автономија на југоисточниот дел од земјата, каде што доминира курдското население. Повеќе од 37,000 лица загинаа во текот на следните 15 години. Во 1999 година бунтовничката група прогласи прекин на огнот, но минатата година прогласи крај на прекинот и оттогаш повторно започна со насилствата. Најмалку 200 турски војници, наводно, загинаа во инцидентите со групата оваа година. 
Според Турските дневни вести, ПКК се наоѓа на листата на терористички организации во додатокот на документот објавен од страна на Воената комисија на НАТО во 2003 година, но земјите-членки на Алијансата сé уште немаат постигнато согласност за обнова на документот. Ѓул, наводно, изрази очекување дека тоа ќе се случи до крајот на оваа година. 
