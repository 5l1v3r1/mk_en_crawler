25/01/2009
AНКАРА, Турција -- Турскиот министер за надворешни работи, Али Бабаџан, во саботата (24-ти јануари) ја повика ЕУ да ги отстрани политичките пречки и да го забрза процесот на преговори на земјата. „За жал, скоро половина од поглавјата на [преговорите] се блокирани поради вештачката врска со Кипар и поради домашната политичка загриженост во некои земји“, рече Бабаџан на состанокот на високо ниво во Анкара за кандидатурата на Турција за влез во ЕУ. Министерот ја потврди посветеноста на Анкара на континуиран процес на преговори за членство во ЕУ, без прекин. Тој рече дека владата подготви нова национална програма за пристапот во ЕУ за да ја поттикне проевропската реформска иницијатива во земјата. Турција ги започна разговорите за членство во ЕУ во октомври 2005 година, но досега отвори само десет од 35-те поглавја на преговорите, делумно и поради нејзиното одбивање да ги отвори турските пристаништа и аеродроми за кипарските бродови и авиони.
Во другите вести, турскиот суд во петокот покрена обвинение против четворица воени офицери, притворени за време на тековната истрага против секуларистичката група обвинета за заговор за државен удар. Четворицата беа помеѓу 26-те лица, меѓу кои имаше и армиски и полициски офицери, уапсени во истовремените операции низ целата земја во четвртокот. Петмина други осомничени што беа притворени во источниот град Сивас беа ослободени во петокот без обвинение откако сведочеа пред полицијата. Моментно им се суди на вкупно 86 наводни членови на групата Ергенекон, за „формирање или членство во терористичка организација“. (Хуријет, Ројтерс, АФП - 24/01/09; Хуријет, Заман, НТВ, СНН Турк, АП - 23/01/09)
