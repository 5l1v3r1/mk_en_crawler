13/10/2008
Од Зоран Николовски за Southeast European Times во Скопје – 13/10/08
Mакедонија стана 50-тата земја во светот што го призна Косово. Парламентот во четвртокот (9-ти октомври) гласање за признавање. Само еден ден подоцна, Србија го прогласи македонскиот амбасадор во Белград за „персона нон грата“, а српскиот амбасадор во Скопје поднесе протестна нота до македонското Министерство за надворешни работи.
Од друга страна, Приштина изрази воодушевеност. 
„Овој гест ... го зајакнува мирот и стабилноста во регионот [и] ја олеснува интеграцијата на нашите земји во ЕУ и во НАТО“, рече косовскиот премиер Хашим Тачи. 
Косовскиот претседател Фатми Сејдиу рече дека признавањето претставува уште еден сигнал кон Србија да го прифати „рационалниот пристап“ на другите земји од Југоисточна Европа кон европската интеграција. 
Демократската партија на Албанците (ДПА) и Демократската унија за интеграција (ДУИ), двете партии на етничките Албанци во Македонија, кои го предложија признавањето во парламентот, го прославија неговото усвојување, со оглед на тоа што веќе долго време се залагаа за истото. 
Сето ова се случува во една сложена политичка клима во чија заднината се одвиваат многу големи прашања. Тука влегуваат расправиите околу уставното име на Република Македонија, одбележувањето на границата помеѓу Македонија и Косово и признавањето на Македонската православна црква од страна на Српската православна црква, спор кој се одолговлекува веќе повеќе од една деценија. 
Реакциите на српските водачи се различни. Премиерот Мирко Цветковиќ, иако го изрази своето незадоволство, вети дека ќе ја продолжи соработката со Скопје и рече дека протерувањето на неговиот амбасадор не треба да се толкува како шлаканица за македонскиот народ.
Неговото одбивање да размисли за евентуални економски санкции предизвика задоволство кај македонската бизнис заедница, која стравува дека ќе го изгуби пристапот до српскиот пазар.
Вицепремиерот Ивица Дачиќ, пак, рече дека неговата земја можеби ќе мора да ја преиспита својата претходна одлука за прифаќање на уставното име на Македонија, што таа го направи и покрај, како што тој рече, „сериозниот притисок“ од Грција.
Политичката ситуација е дополнително усложнета со тоа што одбележувањето на границата на Македонија со Косово, која Србија ја смета за своја сопствена граница, не е завршено.
Етничките српски граѓани на Македонија, исто така, изразија незадоволство.
Премиерот Никола Груевски ја призна загриженоста на некои граѓани, но рече дека одлучил, по сериозната анализа на ситуацијата, дека признавањето на Косово е во интерес на Македонија. 
Вашингтон го поздрави признавањето од страна на Скопје. ЕУ рече дека секоја земја има право да донесе лична одлука за ова прашање.
