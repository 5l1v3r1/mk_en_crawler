24/08/2005
ХАГ, Холандија -- Српскиот министер за правда, Зоран Стојковиќ, во вторникот (23-ри август) му предаде на Трибуналот на ОН гаранции од владата за условното ослободување на поранешниот началник на Југословенската армија, Небојша Павковиќ. Тој е обвинет за воени злосторства во Косово во периодот 1998-1999 година. Стојковиќ го увери судскиот совет дека Павковиќ, кој му се предаде на Трибуналот во април по долготрајното одложување, ќе се појави пред Хашкиот трибунал штом ќе започне неговиот судски процес.
Во другите вести од вторникот, српското Министерство за внатрешни работи објави дека добило писмо од Шпанската амбасада во Белград, во кое се изразува пофалба за неодамнешното апсење на Абделмајид Бушар, главниот осомничен за бомбашките напади во Мадрид во март 2004 година. Во писмото се изразува благодарност за покажаниот професионализам во овој случај. (Бета, Танјуг - 23/08/05)
