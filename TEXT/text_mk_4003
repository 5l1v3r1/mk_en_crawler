05/02/2008
(Еуроњус, Блиц, Ромпрес - 05/02/08; AФП, АП, ББС, РТЕ, ДПА, Еуопсервер, КНА, Балкан инсајт, Бета, Б92 - 04/02/08)
Земјите на ЕУ во понеделникот (4-ти февруари) усвоија документ со кој се одобрува распоредувањето на долго планираната правна и полициска мисија за стабилизација на Косово откако тоа ќе прогласи независност од Србија. 
Сепак, одлуката, донесена еден ден по реизборот на српскиот претседател Борис Тадиќ, не претставува финален чекор во процесот, бидејќи датумот на нејзино отпочнување сé уште не е објавен. 
Заедничкиот акционен план за она што ќе биде најголема операција за справување со цивилни кризи на блокот од 27 земји досега, е одобрена со „писмена процедура“ по состанокот на дипломатите на ЕУ во Брисел. Документот, кој се очекува да биде објавен во официјалниот службен весник на Унијата в петок, ги опфаќа финансиските аспекти и правната основа на мисијата, која ќе се вика ЕУЛЕКС. 
„Деведесет отсто од подготовките се завршени“, бриселскиот онлајн прес сервис ЕУопсервер го цитираше дипломатот на ЕУ, по усвојувањето на акциониот план во понеделникот. Тој го опиша како „важен чекор“ во процесот на отпочнување на мисијата. 
Финалното одобрение за мисијата се очекува да биде дадено подоцна овој месец, кога министрите на ЕУ треба да одлучат за датумот на почеток. Блокот планира да испрати околу 1.800 полицајци, обвинители и судии во замена за УНМИК како меѓународно безбедносно присуство во Косово.
„По овој документ, ни треба уште еден [Оперативен план] кој ќе биде усвоен на ниво на министри за надворешни работи, најверојатно на следниот состанок на 18-ти февруари“, објасни извор на ЕУ во понеделникот.
Според извештаите во медиумите, распоредувањето на персоналот на ЕУ ќе започне еден ден по одобрувањето на Оперативниот план и ќе биде завршено во рок од 120 дена. Почетокот на мисијата се очекува да му претходи на едностраното прогласување независност што косовското собрание најверојатно ќе го усвои на почетокот од март. 
Повеќето земји на ЕУ се очекува да го признаат независно Косово дури и без одобрение на ОН. Кипар -- една од малкуте членки што се спротивставуваат на ваквиот чекор -- беше единствената земја што не го потпиша акциониот план во понеделникот. 
Сепак, таа не го блокираше документот, повикувајќи се наместо тоа на одредбата во Лисабонската спогодба со која се дозволува апстиненција од гласање. 
Романија, исто така, јасно стави до знаење дека нема да го признае едностраното прогласување независност од страна на Косово. Сепак, земјата изрази поддршка за цивилната мисија на ЕУ и ја разгледува можноста за испраќање 174 полицајци и жандармери во ЕУЛЕКС. 
Мисијата на ЕУ, која ќе работи заедно со повеќе од 7.000 локални полицајци и 17.000 мировници на КФОР, се очекува да остане во Косово пет до десет години и ќе чини околу 200 милиони евра во текот на првите 12 до 16 месеци од своето функционирање.
Истата, наводно, ќе биде предводена од холандскиот дипломат Питер Фејт, кој ќе биде специјален претставник на ЕУ во Косово. 
Цитирајќи извори во Брисел, во понеделникот Балкан инсајт објави извештај во кој се вели дека експертите на ЕУ пронашле правна основа за ЕУЛЕКС во резолуцијата 1244 на Советот за безбедност на ОН. Белградскиот весник Блиц посочи дека мисијата би можела да започне по писмената покана на косовските привремени институции ЕУ да ги преземе надлежностите на УНМИК. 
