22/09/2011
Горан Трајков за Southeast European Times во Скопје -- 22/.09.11
Македонскиот институт за медиуми (МИМ) е непрофитна организација која ја промовира професионалноста во медиумите и јавната комуникација. Неговата главна цел е да обезбеди обука за новинарите.
Од неговото формирање во 2001 година, МИМ организираше преку 100 обуки, работилници, семинари и конференции -- на кои угости повеќе од 1.000 домашни и странски медиумски професионалци, и испрати многу македонски новинари на слични обуки и конференции надвор од земјата.
Извршната директорка на МИМ, Билјана Петковска, разговараше со дописникот на SETimes, Горан Трајков, во ексклузивното интервју од два дела, за новинарството во Македонија. 
 SETimes: Како го рангирате новинарството во Македонија? Кои метрички критериуми ги користите за да ги одредите мерките на ефикасноста и мерките на остварувањето кога ги оценувате медиумите?
 Билјана Петковскa: Новинарството во Македонија се соочува со сериозни проблеми. Највлијателните медиуми не ги почитуваат професионалните стандарди и етичките принципи. Оние кои се обидуваат да се придржуваат на професионализмот се малцинство -- [тие се соочуваат] со притисок од различни извори, како што се политичарите, медиумските сопственици, државните претставници, бизнис елитата. 
По 25-ти ноември 2010 година, кога полицијата влезе во просториите на највлијателната национална комерцијална телевизиска станица, А1 телевизија, конфронтациите меѓу националните медиуми и одредени новинари се главни прашања во медиумите. Овој феномен им дава бескраен комфор на политичарите, институциите и државните претставници кои треба да се клучна цел на медиумите. Самоцензурата е многу раширена. 
Новинарството повеќе не му служи на јавниот интерес, туку главно е посветено на интересите на политиката, и како последица на тоа и на бизнисот, бидејќи тие се меѓусебно поврзани. 
МИМ внимателно го следи квалитетот на медиумското покривање и сите прашања поврзани со медиумите, и редовно обезбедува анализи и истражувачки извештаи за конкретни прашања и теми, како што е квалитетот на покривањето на изборите, ситуацијата со новите медиуми, статусот на јавната служба наспроти европските стандарди итн.
Овие извештаи се направени во согласност со методологиите препорачани од истакнати меѓународни универзитети и редовни институции, ОБСЕ, Советот на Европа. Ние ги користиме како инструмент за застапување и лобирање за подобрувања. 
 SETimes: Кои се последиците од банкротот на А1 телевизија врз електронските медиуми и медиумите генерално во Македонија? 
 Петковскa: Жално е да се каже дека по сите случувања со А1, ние сé уште не гледаме подготвеност од владата, медиумите или одговорните институции за остварување сериозен дијалог во врска со реалните проблеми во медиумите. 
Недостатокот на плурализам во содржината претставува голем предизвик за пазарот сега, и покрај релативно големиот број медиуми. 
Со банкротот на А1 и трите дневни весници блиски до оваа телевизија, повеќе од 200 медиумски професионалци останаа без работа. Со оглед на целокупната лоша економска ситуација во земјата, ова уште повеќе ќе ја намали „цената“ на новинарите на пазарот, и ќе ги направи уште поранливи на притисоци и злоупотреби. 
Начинот на кој фрекфенцијата на А1 беше прекината е загрижувачки, бидејќи тоа поставува катастрофални стандарди за затворање на медиумите без почитување на легислативата.
 SETimes: Како мислите дека вашата организација може да ги претставува интересите на новинарите во Македонија, и какви средства ви се потребни за да бидете ефикасни? 
 Петковскa: МИМ се обидува да го држи темпото со потребите на медиумската заедница и пазарните услови. Ние обезбедуваме обука за медиумските професионалци во различни аспекти на професионалното новинарство, и придонесуваме за академското образование на новинарите преку Школата за новинарство и односи со јавност. 
Моментно, нашиот фокус е ставен повеќе на нашето истражување и застапувањето на иницијативи, преку анализи на медиумската содржина, истражувачки извештаи, застапување за подобрување на легислативата за медиумите, и спроведување на етичките принципи. Паралелно со нашите напори за застапување на правата на новинарите, ние се обидуваме да бидеме критичари на квалитетот на новинарските производи во поглед на професионалните стандарди, и да создадеме култура на самокритичност и самооценување меѓу медиумските професионалци, особено меѓу новинарите и уредниците. 
 Во вториот дел од интервјуто, Петковска говори за глобалните проблеми со кои се соочуваат медиумите и истражувањето за подобрување на секторот.  
