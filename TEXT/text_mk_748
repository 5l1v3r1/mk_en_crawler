21/07/2006

Романскиот производител на автомобили „Дачија“, во сопственост на француската групација „Рено“, ги обелодени плановите за зголемување на производствениот капацитет на фабриката во Путести од 235.000 на 350.000 возила годишно. Дневното производство треба да се зголеми од 745 на 840 единици. „Рено“ ќе инвестира околу 178 милиони евра во фабриката Путести во периодот 2006-2007 година. 
*** 
Бројот на домашните и странските туристи во Федерацијата на Босна и Херцеговинa (ФБиХ) се зголеми за 21,1 отсто, според последните официјални податоци. Во мај 2006 година бројката беше 34.789. 
*** 
Стапката на невработеност во Бугарија се намали на ново рекордно ниско ниво во јуни, на 9,18 отсто, објави министерот за труд, Емилија Масларова. Во споредба со истиот месец минатата година, невработеноста се намали за 1,93 отсто. 
*** 
Локалното хрватско градежно претпријатие Конструктор објави дека потпишало договор вреден 170 милиони американски долари за проект за изградба на автопат во Катар. Според генералниот директор на Конструктор, Жељко Ждериќ, ова е најголем договор што го добила оваа сплитска фирма досега. Идниот автопат ќе ја поврзува патната мрежа на Катар со онаа на Саудиска Арабија. 
*** 
Mакедонскиот индустриски Индекс на цените на производство (ИЦП) се зголеми за 5,5 отсто за период од една година во јуни, според Државниот завод за статистика. Сепак, истиот се намали за еден отсто на месечна основа, како резултат на намалениот индустриски ИЦП во енергетскиот сектор (4,2 отсто), преработувачката индустрија (1,4 отсто) и производството на кокс, нафтени деривати и гориво (8,3 отсто). 
 *** 
Tурскиот државен телеком „Турк телеком“ објави дека купил 40, 5 отсто од „Авеа“, третиот по големина мобилен оператот во Турција, од „Телеком Италија Мобиле“. Висината на договорот е 500 милиони американски долари. Со последното купување акциите на „Турк телеком“ во „Авеа“ се зголемија за 81 отсто. Остатокот е во сопственост на локалната ИС банка. 
(Разни извори – 14/07/06 -21/07/06) 
