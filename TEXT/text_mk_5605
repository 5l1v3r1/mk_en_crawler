02/03/2010
(Еурактив, Еуопсервер - 02/03/10; AФП, АП, Ројтерс, Еуроњус, ББС, Гардијан, ВОА, АНА-МПА - 01/03/10) 
Грција мора да преземе понатамошни мерки на штедење за да се справи со својата должничка криза и да ја исполни целта на буџетскиот дефицит за оваа година, рече комесарот за економски и монетарни работи на ЕУ, Оли Рен, за време на 24-часовната посета на Атина во понеделникот (1-ви март). 
„Барам од грчката влада да ги објави новите мерки во следните денови“, рече Рен по разговоите со грчкиот министер за финансии, Јоргос Папаконстантину. 
Грција е слабата точка меѓу 16-те економии во еврозоната. Таа има огромен јавен долг, кој се очекува да достигне скоро 300 милијарди евра -- повеќе од 120 отсто од БДП -- оваа година. Набргу откако ја порази конзервативната партија Нова демократија на предвремените избори минатиот октомври, новата влада на централно-левичарската партија ПАСОК обелодени дека буџетскиот дефицит за 2009 година ќе скокне на високи 12,7 отсто од БДП, четирипати над горната граница на ЕУ од 3 отсто.
Поради стравувањата дека кризата може да се прелее и кај другите членки на еврозоната, владата на премиерот Јоргос Папандреу го претстави четиригодишниот план за штедење на почетокот од оваа година, ветувајќи намалување на буџетот на 8,7 отсто од БДП оваа година и негово доведување под границата на ЕУ до крајот на 2012 година.
Европската комисија (ЕК) го одобри планот, но инсистираше на тоа дека на државата й треба внимателен мониторинг за да се осигури дека мерките ќе бидат ефикасно спроведени.
Тим експерти на ЕУ, Европската централна банка и ММФ, заклучи по ревизијата минатата недела дека замрзнувањето на платите во јавниот сектор, кратењето на бонусите, даночните покачувања и другите мерки во актуелниот пакет, ќе помогнат за пополнување на буџетската дупка за 2010 година за само 2 отсто од БДП, наместо ветените 4 отсто. 
По брзиот круг состаноци со Папандреу, другите клучни членови на владата и шефот на Банката на Грција, Рен за новинарите изјави на прес-конференцијата во Атина, дека дополнителните мерки се суштински. 
„Од огромна важност за грчкиот народ е да ги врати своите јавни финансии назад на одржлив пат“, рече тој во понеделникот. „Ризиците поврзани со макроекономскиот и пазарниот развој сега се материјализираат.“
Грција, чија буџетска дупка, наводно, пораснала на неприфатливо високи нивоа поради долготрајната рецесија во државата, треба да се фокусира на „структурните реформи со цел враќање на економската конкурентност на државата“, истакна Рен.
Претходно истиот ден, Папаконстантину вети дека владата на ПАСОК ќе стори „сé што е потребно -- а тоа ги вклучува и новите мерки“ за да го намали буџетскиот дефицит за 4 отсто од БДП оваа година.
Папаконстантину се очекува да ги објави новите строги мерки по состанокот на владата в среда. Според извештаите, тие најверојатно ќе вклучуваат можно зголемување на данокот на додадена вредност (ДДВ), дополнително намалување на бенефициите во јавниот сектор, понатамошно зголемување на данокот за гориво, како и намалувања на божиќните и велигденските додатоци, кои во Грција се нарекуваат „13-та плата“.
Апелирајќи до јавноста за поддршка на владата во „заедничките напори за спасување на нашата држава“, Папаконстантину истакна дека „големо мнозинство“ Грци се подготвени да се приклучат на тие напори.
ЕК треба да го претстави привремениот извештај за спроведувањето на грчкиот план за фискална консолидација за време на состанокот на министрите за надворешни работи на ЕУ на 16-ти март. 
