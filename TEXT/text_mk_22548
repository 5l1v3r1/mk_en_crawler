10/09/2008
БАЊА ЛУКА, Босна и Херцеговина (БиХ) -- Премиерот на Република Српска (РС) Милорад Додик во вторникот (9-ти септември) рече дека успешните уставни реформи во БиХ не можат да се наметнат од надвор. „Јас сум противник на каков било вид надворешно учество во процедурите поврзани со уставните измени“, изјави Додик за новинарите. Тој рече дека не очекува американските претставници да бидат вклучени во овој процес.
Исто така во вторникот, високиот претставник Мирослав Лајчак ја повика ЕУ да й понуди понатамошна политичка и финансиска поддршка на БиХ, за време на очекуваниот тежок период на реформи. „БиХ е сé уште незавршена работа, незавршена обврска за меѓународната заедница“, изјави тој за Ројтерс.
Во другите вести, хрватскиот член на претседателството на БиХ, Жељко Комшиќ, ја повика Шведска да не ја помилува поранешната претседалка на РС Билјана Плавшиќ, која одлежува 11-годишна затворска казна таму. Со оглед на тежината на нејзините кривични дела „секој чин на милост ќе биде голема грешка и навреда за жртвите и нивните семејства“, пишува Комшиќ во писмото до Стокхолм, цитирано од медиумите во вторникот. Плавшиќ побара предвремено ослободување од шведскиот затвор Хинсеберг, од здравствени причини. (Бета, РТРС, Ројтерс, ЕУопсервер, АФП - 09/09/08)
