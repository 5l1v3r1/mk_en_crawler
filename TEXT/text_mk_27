16/05/2005
Од Светла Димитрова за Southeast European Times во Софија -- 16/05/05
Девет земји од Централна и Источна Европа ги чека долг пат пред половата еднаквост да стане реалност, се вели во новиот извештај на Институтот Отворено Општество (ИОО).
Документот, насловен „Еднакви можности за жените и мажите“, составен заедно со Центарот за партнерство и еднаквост со седиште во Букурешт, беше презентиран пред Комисијата за права на жените и полова еднаквост на Европскиот Парламент (ЕП) на 4-ти мај. Тој ја испитува состојбата со половите во шест нови земји-членки на ЕУ -- Чешка, Естонија, Унгарија, Литванија, Полска и Словачка -- како и во земјите-кандидати Бугарија, Романија и Турција.
Наодите и препораките од извештајот се темелат врз испитувања спроведени од страна на национални експерти и претставници на локалните невладини организации во испитаните земји. Испитувањата се фокусираа главно на развојот на настаните од 2002 до 2004 година.
Законите кои гарантираат еднакви можности за жените, во согласност со европските стандарди и норми, се усвоени во регионот, велат истражувачите. Меѓутоа, „нивото на имплементација на законските регулативи останува многу ниско“ и жените во сите девет земји продолжуваат да се соочуваат со разлики во однос на работните места, платите и политичката застапеност. Згора на тоа, овие разлики имаат тенденција на зголемување низ регионот. 
„Меѓу главните наоди на извештајот стои дека, за жал, законите -- имено законската рамка за половата еднаквост -- се на место, но, од друга страна, јасно е дека законите функционираат на хартија, но за жал останува уште многу време тие да се пренесат во секојдневниот живот на граѓаните“, изјави Роксана Тезиу, извршен претседател на Центарот за партнерство и еднаквост, за радио Слободна Европа/радио Слобода. 
Во поголемиот број од испитаните земји стапката на вработеност на жените незначително се подобрила од 2002 година, се вели во извештајот на ИОО. Но, „јазот меѓу платите на лицата од различен пол останува многу голем, без индикации за стратегии кои би го решиле ова“.
Меѓу деветте земји, јазот меѓу платите од различен пол е најголем во Бугарија, Естонија и Словачка, каде жените се платени за 25 до 30 отсто помалку од мажите -- речиси двојно од актуелниот европски просек од 15 отсто. Жените во Бугарија примаат плати за 28 отсто помали од оние на мажите.
Во Турција ситуацијата е малку подобра, земајќи во обѕир дека жените примаат 22,5 отсто помалку од мажите, според едно истражување на домаќинствата од 2002 година. Истата година жените во Романија биле платени околу 17 отсто помалку од мажите. 
Според извештајот на ИОО, во овие девет земји застапеноста на жените во донесувањето одлуки, поточно во донесувањето на политички одлуки и парламентарната застапеност, останува значително ниска.
Во Турција, само еден од 22 министри и само 4,4 отсто од сите законодавци во парламентот со 550 места се жени. По парламентарните избори во 2004 година во Романија, жените се застапени со околу 10 отсто од дводомниот парламент со 469 пратенички места и три од министерските места. Ситуацијата во Бугарија е малку подобра, каде жените заземаат 27,1 отсто од парламентот со 240 пратенички места. Пет од вкупно 20 министри во бугарската влада се жени.
Врз основа на нивните наоди, истражувачите подготвија препораки за националните влади, како и за европските институции.
Една од клучните препораки е тоа дека владите треба да воведат механизми за редовно контролирање на тоа колку принципите за еднакво плаќање се применуваат во јавниот, како и во приватниот сектор и јавно објавување на добиените резултати. Истражувачите, исто така, ги советуваат властите во Бугарија, Унгарија и Полска да усвојат официјални стратегии за полова еднаквост. Тие, исто така, бараат од сите влади да собираат статистички податоци за половите, без кои стратегиите за полова еднаквост не би можеле да бидат успешни. 
Според извештајот, Бугарија е единствена меѓу деветте испитани земји што се уште нема посебно државно тело за полова еднаквост на владино или парламентарно ниво и треба да најде средства неопходни за формирање на потребните институции. Покрај тоа, таа треба да назначи експерт за половите во рамките на секое министерство и општина. 
Мерките кои Романија треба да ги преземе вклучуваат водење сметка за тоа активностите на парламентарните структури кои се занимаваат со полова еднаквост да се помалку декоративни, а повеќе продуктивни и Државната агенција за еднакви можности да ги добие финансиските и човечките ресурси потребни за извршување на својот мандат. Експертите, исто така, гледаат итна потреба за развој на „интегрирани и доследни државни стратегии за различни аспекти на половата еднаквост“. 
Турција треба да развие краткорочни, среднорочни и долгорочни планови за обезбедување на полова еднаквост и да го подобри пристапот на жените на пазарот на работна сила. Таа, исто така, треба да одвои финансиски средства потребни за имплементација на стандарите за полова еднаквост и да воспостави механизми за спречување на злоупотребата на овие средства. Меѓу другите мерки кои земјата мора да ги преземе, според извештајот, се обезбедување пристап на невладините организации кон сите ресурси и информации, како и подобрување на пристапот на жените и девојчињата во образованието. 
Според Зита Гурмаи, заменик-претседател на Комисијата за права на жените и полова еднаквост во ЕП, извештајот на ИОО ја нагласува потребата за „напори за добивање инструменти од ЕУ обврзани со законот кои ќе обрнат внимание на половата еднаквост во донесувањето одлуки“ ,како и ангажираноста на европската унија околу половата тенденција да стане реалност во целата политика.
