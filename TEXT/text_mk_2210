11/01/2005
Од Арди Пулај за Southeast European Times во Тирана -- 11/01/05
Албанија продолжува со собирањето прилози за областите во Јужна Азија погодени од катастрофата што ја предизвика бранот цунами и формираше специјална група -- наречена „албански тим“ за да ги координира напорите за помош. Скоро 40 лица, меѓу кои и лекари и медицински персонал, се пријавија како доброволци, макар што тие нема веднаш да бидат испратени во регионот. Засега, рече албанскиот министер за здравство, Леонард Солис, Светската здравствена организација бара од земјите да испратат пари, а не доброволци. 
„Директивите на СЗО упатени до министерствата за здравство од другите земји посочуваат на подготвување на контингенти од лекари. Но, во моментов тие нема да бидат испратени во погодените области, сé додека тоа не биде побарано. Не се препорачува да се испраќаат луѓе, туку само финансиски продонеси преку меѓународните организации кои се справуваат со последиците од оваа природна катастрофа“, рече Солис. 
Кампањата на солидарност во Албанија добива на интензитет и сé повеќе институции се вклучуваат во истата. Луѓето од целата земја реагираат на страдањето на погодените од катастрофата. 
„Навистина е неверојатно да се гледа целата поплава и луѓето кои останаа без дом и без ништо. Ние, и целиот свет, мораме да придонесеме за решавање на ситуацијата“, рече еден студент давајќи ја својата донација. 
Организаторите на кампањата на цивилното движење Мјафт (Доволно) се состанаа со албанскиот претседател Алфред Мојсиу, кој вети своја поддршка за иницијативата, како и една своја месечна плата. На почетокот од јануари двајца претставници отпатуваа за Банда Ачех, каде што ќе биде базата на албанските доброволни напори. 
Владата досега вети 500.000 американски долари, објавија локалните медиуми. Според албанскиот Црвен крст, значителна сума беше донирана преку други програми. Помеѓу нив е и иницијативата на АМЦ, локалното претпријатие за мобилна телефонија, кое ги собираше донациите преку пораки. 
