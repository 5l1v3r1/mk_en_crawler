23/12/2008
НИКОЗИЈА, Кипар -- Претседателот Деметрис Христофиас и водачот на кипарските Турци, Мехмет Али Талат, во понеделникот (22-ри декември) признаа дека не постигнале доволен напредок во тековните разговори за повторно обединување. Во заедничката изјава по состанокот во Никозија, двајцата водачи рекоа дека се свесни оти мора да разгледаат „долга листа поглавја на [преговорите]“ пред да можат да предложат договор за повторно обединување за поделениот остров. Состанокот во понеделникот беше последен пред крајот на годината. Нивниот следен состанок е закажан за 5-ти јануари. 
Исто така во понеделникот, грчката министерка за надворешни работи, Дора Бакојани, рече дека решавањето на кипарското прашање останува главна цел во надворешната политика на нејзината земја, додавајќи дека се надева оти „самата Турција ќе сфати оти кипарското решение е од корист за турскиот народ“.
Во другите вести, кипарскиот противпожарен оддел го испитува сомнителниот пакет испратен до Американската амбасада во Никозија во понеделникот. Запечатениот пакет предизвикал сомневања кај персоналот во амбасадата и се испитува за присуство на токсини. (КНА, Фамагуста газете, Филелефтерос, новинска агенција Анадолу, Хуријет, Милијет, АФП, Ројтерс, АП, РИА Новости - 22/12/08)
