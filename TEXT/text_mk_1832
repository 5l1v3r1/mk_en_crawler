28/09/2004
Од Игор Јовановиќ за Southeast European Times во Белград - 28/09/04
Со цел да привлече повеќе странски ивестиции, српскиот премиер Воислав Коштуница ја вети поддршката од неговата Влада за обезбедување на правната сигурност. 
„Најважен приоритет за српската Влада е новиот устав, но, исто така, и голем број системски закони кои имаат за цел да ги стимулираат домашните и странските инвеститори, заедно со реформата на судскиот систем“, рече Коштуница во своето обраќање пред Американската стопанска комора (АмКам) во Србија и Црна Гора на 15-ти септември. 
Неговите коментари беа дадени во време на вжештена дебата во врска со плановите за измена на легислативата за работните односи, усвоена во 2002 година од страна на претходната влада. Коштуница, тогаш водач на опозицијата, вети дека неговата партија -- ако биде избрана -- ќе ги измени овие закони, на кои жестоко се спротивставија синдикатите. Но, инвестициските групи и меѓународните финансиски организации сметаат дека овие закони се од суштинска важност за економскиот растеж. 
На 12-ти септември шефот на Советот на странски инвеститори (ССИ) во Србија, Кристоф Грусинг, изјави дека најавените амандмани на законот ќе имаат негативно влијание врз идниот развој на Србија, бидејќи тие ќе ја намалат привлечноста на републиката за странските инвеститори. Амандманите не само што ќе ги зголемат сумите за водење бизнис во Србија, туку, исто така, ќе наметнат и рестрикции, рече Грусинг, додавајќи дека правото на работодавците, исто така, ќе биде намалено. Истовремено, синдикатите велат дека не се задоволни од промените предложени од страна на Владата. 
Сепак, Владата се обиде да ја неутрализира загриженоста. Министерот за труд, Слободан Лаловиќ, инсистира на тоа дека амандманите се во согласност со европските регулативи, додавајќи дека властите се консултирале со претставници на Светската банка, ММФ, АмКам и странските инвеститори. 
Ревидираните закони за работни односи ги опфаќаат платите, колективните преговори, надоместокот за технолошки вишок, отпуштањето од работа, правата на вработените и паричните казни за работодавците кои го прекршуваат законот.
Во својот говор пред АмКам, Коштуница рече дека измени на законот се неопходни, но вети дека тие во никој случај нема да ја загрозат позицијата на странските инвеститори кои оперираат во Србија. Тој, исто така, ги истакна предностите на српскиот пазар -- поволната географска положба, намалувањето на стапката на данокот на приход на 10 отсто, конкурентна работна сила, како и договор за слободна трговија со Руската федерација. 
Американските претпријатија се водечки инвеститори во Србија. Само „Филип Морис“ инвестираше 518 милиони евра во српската тутунска индустрија.
