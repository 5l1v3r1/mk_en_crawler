30/10/2012
Светла Димитрова за Southeast European Times во Софија -- 30.10.12
Предлогот за воведување задолжителна квота од 40 отсто за жените во одборите на јавно котираните претпријатија низ целата ЕУ до 2020 година, беше одложен на 23-ти октомври поради прашањата во врска со законитоста и противењето на планот од страна на некои членки на блокот.
Претседателот на Европската комисија (ЕК), Жозе Мануел Баросо, реши да не го става на гласање предлогот, на состанокот во вторник зад затворени врати на извршното тело на ЕУ, со цел да се избегне негово отфрлање. Ако се случеше тоа, планот ќе мораше целосно да се напушти.
Предлогот наиде на противење од страна на девет членки на ЕУ, како што се Бугарија, Чешка, Естонија, Унгарија, Латвија, Литванија, Малта, Холандија и Велика Британија.
Нивните власти испратија писмо до комесарот за правда на ЕУ, Вивиен Рединг, која ја подготви легислативата, признавајќи дека нема доволен број жени во одборите на директори, но рекоа дека се против „усвојувањето законски обврзувачки мерки на европско ниво“.
Гинка Машова, портпаролка на бугарското Министерство за труд и социјална политика, рече дека политиката на владата е промовирање на еднаквоста меѓу мажите и жените и противење на полова дискриминација при вработување.
„Воведувањето квоти нема да го реши проблемот“, рече таа заSETimes, додавајќи дека е потребно најпрво да се промовира иницијативата на Рединг во рамките на бугарското општество со цел да се зголеми разбирањето на ова прашање.
Рединг објави на Твитер дека „нема да се откаже“. Таа рече дека легислативата ќе се врати на агендата на ЕУ „пред крајот на ноември“.
„Низ цела ЕУ, во одборите на претпријатијата моментно доминира еден пол: 86,5 отсто од членовите на одборите се мажи“, рече Рединг.
Комисијата апелираше до најголемите претпријатија на блокот минатата година да преземат мерки за доброволно зголемување на бројот на жените во нивните одбори, изјави во неодамнешното интервју за Бугарското национално радио Нина Андреева, портпаролка на Рединг.
„Една година подоцна, бројот на жените во одборите на претпријатијата се зголеми само за 2 отсто -- саморегулирањето се покажа неефикасно“, рече таа. „Затоа Рединг сака да го [отстрани] стаклениот плафон кој ги спречува талентираните жени да стигнат до највисоките менаџерски позиции.“
Ако предлогот на Рединг биде одобрен и влезе во сила, претпријатијата што не ја исполнуваат обврската да предвидат 40 отсто од своите места во одборите за жените до 2020 година, ќе се соочат со парични казни во ЕУ.
Бугарските невладини организации што работат на полето на половата еднаквост „целосно ја поддржуваат иницијативата на Рединг“, рече за SETimesГеновева Тошева, управен директор на Бугарската фондација за истражување на половите. „Жените сочинуваат само околу 11 отсто од членовите на управните одбори“ во најголемите јавно котирани претпријатија во земјата, додаде таа.
Фондацијата, исто така, вели дека жените во Бугарија сочинуваат мнозинство, односно 51,3 отсто од населението во земјата, наспрема 48,7 отсто мажи. Покрај тоа, бројот на дипломираните студентки на универзитетите, кој претставува 22,3 отсто од вкупниот број жени во оваа балканска држава, е поголем од оној на мажите со трет степен образование, кој изнесува 16,7 отсто од машките државјани на Бугарија.
Михаил Јанов, сопственик на софиското претпријатие Маркетинг партнерс, рече дека, во принцип, ја поддржува идејата за повеќе жени во одборите на претпријатијата.
„Прво, жените се подобри преговарачи. Тие, исто така, се поотворени за [проблемите на] социјалната група во која живеат или бизнис средината во која работат. Тоа е дел од нивната природа“, рече тој заSETimes. „Со оглед на сето ова, поизбалансираното учество на мажите и жените ќе биде од корист за бизнисот воопшто.“
