08/03/2006
Од Антонела Архин за Southeast European Times – 08/03/06
Мрежата на Југоисточна Европа (СЕЕ-Нетворк) започна голема кампања за јавните односи во Црна Гора, чиј почеток беше обележан со отворањето на Центарот за бизнис услуги (ЦДУ) во Подгорица. Центарот има за цел да обезбеди клучни информации за деловните луѓе за регионалните пазари, инвестиционите можности, извозно-увозните услови, консалтинг услугите и обуките, како и за други прашања. 
Седиштето на мрежата е во Центарот за претприемништво и економски развој, кој во текот на изминатите десет години стана еден од главните поддржувачи на развојот на малите и средните претпријатија во Црна Гора, обезбедувајќи мноштво консалтинг услуги како помош за новите и постојните бизниси. 
ЦДУ се отворени и во Албанија, Босна и Херцеговина, Хрватска, Македонија и Србија. 
СЕЕ-Нетворк ја сочинуваат економски организации, претпријатија и експерти од Југоисточна Европа (ЈИЕ) и Германија. Мрежата опфаќа трговски комори, бизнис здруженија, невладини претпријатија и приватни претпријатија во регионот. Учесниците соработуваат со други организации, донатори, инвеститори и влади, со цел да се добијат вредни информации и податоци. 
Нејзината цел е промовирањето на регионалната економска соработка помеѓу земјите од ЈИЕ, како и помеѓу регионот и Германија. 
Партнери на мрежата се: албанската Агенција за регионална соработка, Стопанската комора на Република Српска, Хрватското здружение на бизнис консултанти, Регионалната трговска комора на Ужице, како и македонската фирма за консалтинг и обука БАСМЕ. 
Создавањето на ефикасен пазар на Балканот претставува важна и остварлива цел, рече германскиот конзул Бернард Зобел на отворањето на црногорскиот ЦДУ. Зголемувањето на протокот во трговијата и бизнисот зависи од способноста на припадниците на бизнис заедницата да обезбедат информации за земјите од регионот и да воспостават врски со пазарноориентираните организации, додаде тој. 
СЕЕ-Нетворк ја иницираше германското сојузно Министерство за надворешни работи и ИнВЕнтгГмбХ - Капасити билдинг интернешнал. Истата беше промовирана преку Пактот за стабилност за Југоисточна Европа, преку Програмата за регионален развој преку компетентност и соработка. Мрежата има своја веб-страница на која можат да се најдат бесплатни информции за пазарните тенденции, инвестиционите услови и примерите на успешни претпријатија, како и важни контакт информации. 
