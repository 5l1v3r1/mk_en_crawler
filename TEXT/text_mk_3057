13/09/2006
Од Наташа Радиќ за Southeast European Times во Загреб -- 13/09/06
Хрватската фудбалска федерација се соочува со дисциплински мерки по натпреварот во средината од август против Италија, кога хрватските навивачи, наводно, покажале расистично однесување. Истрагата за инцидентот, кој го спроведува фудбалското управно тело ФИФА, би можела лошо да влијае на кандидатурата на Хрватска да биде домаќин на Европскиот шампионат во 2012 година. 
Хрватите победија на пријателскиот натпревар, со 2:0. Сепак, работите отидоа во погрешна насока кога 250 хрватски навивачи формираа човечки кукаст крст и упатија нацистички поздрав. „Ова ја поттикна Дисциплинската комисија на ФИФА да го испита случајот, кој би можел да претставува прекршување на Дисциплинскиот кодекс на ФИФА во врска со расизмот“, се вели во соопштението на ФИФА.
ФИФА објави дека е во тек детална истрага. Организацијата собира докази и писмени извештаи од хрватските и италијанските власти во врска со инцидентот, кој се случи во 30-тата минута од натпреварот. Телевизиските камери го регистрираа, вклучувајќи го и директниот пренос на натпреварот. 
Како одговор на истрагата, хрватските навивачи објавија отворено писмо во кое тврдат дека биле испровоцирани од Италијаните. Според анонимно писмо, објавено на Интернет страницата за хрватските фудбалски навивачи, Италијаните го вееле старото знаме на Југославија и викале за време на интонирањето на хрватската химна. 
Навивачите на хрватскиот фудбалски клуб Армада тврдат дека тие стојат зад инцидентот. „Нацистичкиот крст беше наш одговор на провокациите [на италијанските навивачи], кои вееја југословенско знаме и комунистички симболи“, изјави за Jутарњи лист навивач на Армада. 
Генералниот секретар на Хрватската национална федерација, Зорислав Сребриќ, изјави дека ХНФ испратила писмен извештај за инцидентот до ФИФА. На прес-конференцијата за натпреварот Сребриќ рече дека Федерацијата не ги разбира мотивите на навивачите за ваквото шокантно однесување. 
Федерацијата сега го очекува исходот од истрагата на ФИФА. Некои стравуваат дека резултатите може да влијаат на заедничката кандидатура на Хрватска и Унгарија да бидат домаќини на натпреварите од Европското првенство 2012. Во најмала рака, ако ФИФА донесе пресуда против Хрватска, фудбалската федерација ќе биде казнета со 10.000 евра и ќе мора да го повтори натпреварот зад затворени врати. 
„Овој инцидент заслужува остра казна. Нема сомневање дека ФИФА и (Европското фудбалско тело) УЕФА ќе го осудат. Ние ги повикуваме навивачите да ни помогнат во пронаоѓањето на извршителите, за да може полицијата да им забрани влез на стадионите“, изјави шефот на обезбедувањето на ХНФ, Зоран Цврк, за Вечерњи лист. 
УЕФА неодамна ги објави осумте кандидати за Еуро 2012. Тоа се шест одделни кандидати -- Азербејџан, Грција, Италија, Романија, Русија и Турција, како и две заеднички кандидатури -- Хрватска и Унгарија, и Полска и Украина. УЕФА ќе ги објави тројцата финалисти во ноември, додека конечната одлука ќе биде донесена на почетокот од декември. 
