06/12/2004
Од Арди Пулај за Southeast European Times во Тирана -- 06/12/04
Според министерот за финансии Арбен Малај, земјоделскиот сектор во Албанија наскоро ќе биде помогнат од специјализирана банка која ќе им дава заеми на земјоделците со цел да се подобрат условите за работа. Властите, вели тој, се подготвуваат да го трансформираат Финансискиот фонд за рурални средини (МАФФ) во Национална банка за рурални средини, која ќе обезбедува финансиски средства за руралните и планинските области во земјата. 
„Албанската влада продолжува да става приоритет на подготвување стратегии за земјоделскиот сектор и за финансирање и поддржување на овој сектор“, вели Малај. 
 МАФФ е фондација основана од страна на албанската Влада во 2000 година, со цел да го овозможи микрофинансирањето на руралните и планинските области. Таа презеде некои активности кои претходно ги покриваше Албанскиот сојуз за заштеди и кредити (АСКУ), кој го финансираше руралниот развој повеќе од една деценија и тоа со значителен успех, според генералниот директор на АСКУ Зана Конини.
Плановите за трансформација беа презентирани за време на конференцијата за рурален развој, на која присуствуваа претставници на владата, светот на бизнисот и асоцијацијата Риас, кои подготвија стратегија за помагање на овие области. Финалната верзија на документот е моментно во подготовка.
 Новата банка ќе ја претставува последната фаза од долгорочните напори на Албанија за намалување на руралната сиромаштија и ќе обезбедува поддршка за транзицијата од централизирана економија во приватно земјоделство. Во септември 1992 година беше формирана Руралната кредитна програма на иницијатива на албанската Влада и Светската банка. До крајот на 1999 година системот на селски кредитни фондови опфати 238 села во 11 области низ целата земја. Повеќе од 20.000 индивидуални заеми беа исплатени и целосно вратени – и покрај тоа што ситуацијата беше тешка поради високата инфлација, пирамидалните шеми кои им ја одзедоа заштедата на луѓето и недостатокот од банкарски услуги во руралните области.
 Генералната цел беше поддршка на развојот на албанските фарми преку финансирање и инвестиции и, исто така, создавање на цивилни структури во селата, кои ќе имаат капацитет да ги менаџираат кредитните системи и другите проекти за развој. 
Позната по производството на пченица, пченка, компири, зеленчук, овошје, шеќерна репка, грозје, месо, млечни производи и тутун, Албанија главно извезува во Германија, Грција и Италија. Со клима која е одлична за одгледување на земјоделски производи преку цела година, постои потенцијал за зголемување на извозот во други европски земји каде цената на органските производи е висока, велат експерти. За реализирање на тој потенцијал, меѓутоа, потребни се инвестиции за изградба на нови оранжерии, развивање на дистрибутивни мрежи и подобрување на маркетиншките методи. 
Експертите се согласуваат дека е неопходна земјоделска банка за долгорочната иднина на овој сектор. Албанија е без ваква инситуција од ликвидацијата на Националната земјоделска банка пред седум години, како резултат на неефикасноста и неотплатените заеми. Мнозинството од албанската популација живее во рурални средини, а половината од нив обезбедуваат приходи од земјоделството, сточарството и шумарството. Според ОКСФАМ, организација посветена на пронаоѓање трајни решенија за сиромаштијата низ светот, недостатокот од инвестиции е еден од клучните фактори за забавување на развојот на земјоделскиот сектор во земјата. Други фактори се: високите трошоци, ниското производство и слабата инфраструкура. 
Според официјални статистички податоци, од 440 000 фарми во Албанија, приближно 20 отсто не произведуваат доволно за покривање на своите потреби, 65 отсто можат да ги покријат потребите и да остварат профит, а 15 отсто се способни да произведуваат за потребите на пазарот. Малите фарми кои се борат за да опстојат обично се концентрирани во планинските области, каде условите на средината се далеку од идеални. Земјоделците кои произведуваат за пазарот се главно од области блиску до крајбрежјето.
ОКСФАМ работи на подигнување на свеста за потребата да се направи повеќе за подобрување на овој сектор. Во текот на изминатите неколку месеци, таа организираше средби со земјоделците кои работат во лоши услови и неможат да ги продадат своите производи во големите градови, што се должи на недостатокот од превоз. Сесиите имаат за цел демонстрација на подобри начини за организирање на производството и задоволување на потребите на потрошувачите. Покрај тоа, ОКСФАМ организираше саеми за да им се даде поголема можност на земјоделците да остварат контакт со потрошувачите. 
Минатата година, земјоделството сочинуваше околку 28 отсто од БДП во земјата. Според Банката на Албанија (БА), профитот од земјоделскиот сектор во текот на 2003-та година достигна 1,4 милијарди евра, додека 5,6 милиони евра беа дадени како заеми. Според БА, заемите во 2003-та година се зголемија за 25 отсто споредбено со пред една година, но се уште изнесуваа само 1 отсто од вкупните заеми за сите сектори.
