14/11/2006
ПРИШТИНА, Косово, Србија -- Шефот на УНМИК, Јоаким Рикер, во понеделникот (13-ти ноември) ги предупреди водачите на косовските Албанци да се воздржат од какви било унилатерални чекори, по одлуката на претставникот на ОН, Марти Ахтисари, за одложување на неговиот предлог за статусот за неколку месеци. „Сите изјави кои алудираат на тоа дека Косово презема унилатерални активности, се косат со Водечките принципи на Контакт-групата“, рече Рикер. „Таквите изјави можат да ја поткопаат поддршката за Косово во ова клучно време.“ Тој го изјави ова на состанокот во Приштина со косовскиот премиер Агим Чеку и командантот на КФОР, генерал-полковник, Роланд Катер. 
Во меѓувреме, шефот за безбедност на ЕУ, Хавиер Солана, во понеделникот во Брисел изјави дека блокот ја поддржува одлуката на Ахтисари за одложување на предлогот по парламентарните избори во Србија во јануари. Според Солана, тоа ќе й даде на Србија шанса да избере демократска влада. Тој посочи дека не треба да има понатамошни одложувања. (Блиц - 14/11/06; веб-страница на ОН, Танјуг, Косова лајв - 13/11/06)
