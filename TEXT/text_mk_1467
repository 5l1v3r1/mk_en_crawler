08/07/2009
Повеќе од 2.300 жени во бикини беа фотографирани во Србијa -- соборувајќи го светскиот рекорд во саботата (4-ти јули). Рекордот за бикини беше организиран од списанието Космополитан и беше снимен на плажата на најпопуларното белградско езеро Ада Циганлија. Вкупно 2.353 жени допатуваа во Белград од целиот свет на еднодневната забава на плажа. Русија го постави минатогодишниот рекорд.
*** 
 Tурскиот министер за култура Ертугрул Гунај и неговиот француски колега Фредерик Митеран ја отворија во Париз во вторникот (30-ти јуни) т.н. „Турска сезона“, деветмесечна кампања за промовирање на турската култура во Франција. За време на кампањата ќе се одржат повеќе од 300 уметнички и културни настани што ја промовираат Турција, во Париз, Лион, Марсеј, Стразбур и други француски градови.
*** 
Шеснаесеттото издание на Меѓународниот џез-фестивал во Истанбул започна во четвртокот (2-ри јули), објави списанието Заман. Околу 30 групи и 200 турски и странски музичари настапуваат на различни места низ градот. Големите џез-музичари Маркус Милер, Мелоди Гардо, Џо Семпл и Ренди Крафорд ќе учествуваат на фестивалот, кој завршува во среда (15-ти јули).
*** 
Повеќе од 20.000 луѓе присуствуваа на концертот на гитаристот Карлос Сантана и неговата група во Букурешт во саботата (4-ти јули), организирана во рамките на овогодинешното издание на музичкиот фестивал Бестфест, објави весникот Nine O'Clock. Заедно со другите изведувачи, Сантана настапи со некои од своите најголеми хитови. 
*** 
Мехмет Јешилјешил победи на шампионатот во борење во масло Киркпинар, кој заврши во неделата (5-ти јули) во Едрене, Tурција, објави весникот Заман. Киркпинар боречкиот и културен фестивал е 648-годишна традиција, и се верува дека е најстар боречки натпревар во светот. Натпреварот на борење во масло се одржа заедно со голем број културни активности.
*** 
 Српскиот премиер Мирко Цветковиќ ги отвори 25-тите Летни студентски игри во Белград во четвртокот (2-ри јули). Церемонијата на отворање се одржа на стадионот Белградска арена и на истата присуствуваа 15.000 натпреварувачи од 145 земји. 
 (Разни извори – 01/07/09-08/07/09) 
