21/06/2013
Младен Драгојловиќ за Southeast European Times во Бања Лука -- 21.06.13
Додека нелегалните фабрики за мед во Босна и Херцеговина (БиХ) произведуваат и продаваат околу 1.000 тони мед годишно, институциите одговорни за спроведување на регулативите и преземање дејства, заостануваат зад пазарот на фалсификувани производи.
Радован Максимовиќ, пчелар од Требиње и претседател на Здружението на пчелари на Република Српска (РС) рече дека битката против нелегалните производители на мед е сѐ уште во раните фази.
„Производството на фалсификуван мед е многу профитабилно. Секој килограм од овие 1.000 тони се продава за пет евра и е лесно да се види колку ефикасен е тој пазар за производителите. Ова предизвикува проблеми, бидејќи вистинскиот мед не може да чини помалку од 7,5 до 10 евра [за килограм]. За жал, во оваа економија, луѓето се обидуваат да го заштедат секое евро и се разбира купуваат поевтини производи, дури и ако навистина не знаат дали е фалсификуван или вистински производ“, рече Максимовиќ за SETimes.
Тој рече дека фалсификуваниот мед содржи штетни супстанци и е опасен за здравјето. Дури и да содржи одреден процент вистински мед, потрошувачот е измамен бидејќи тоа не е производот што имал намера да го купи, додава тој.
„Овие [лажни] производители ни прават многу лоша услуга на нас, пчеларите, бидејќи нашиот автентичен и здрав производ не може да се продаде на пазарот. Нашите производи од врвен квалитет имаат повисока цена и ја губат битката со фалсификуваните. На крајот, државниот буџет, исто така, трпи штета поради тоа што овие производители не плаќаат даноци“, рече Максимовиќ.
Јасмин Кубат, од селото Комар во близина на Доњи Вакуф во централна БиХ, со години продава мед покрај патот.
Неодамна полицијата му заплени опрема, 750 килограми шеќер, 1.755 тегли фалсификуван мед и 1.152 празни тегли од неговата фабрика за правење мед. Кубат го продаваше за 5 до 6 евра секој килограм мед.
„Тој е само еден од многуте нелегални производители. Медот, за жал, е само еден од фалсификуваните производи на пазарот. Има голем број слични производи, но е тешко да се докаже. Секој прозвод мора да има етикета со содржината, но ние немаме доволно ригорозна инспекција која ќе проверува дали состојките од етикетата се наоѓаат во производот“, рече за SETimes Муриса Мариќ, претседателка на здружението за заштита на потрошувачите од Приедор.
Добар пример, вели таа, е чајот во филтер ќесички. Неколку инспекции открија дека ќесичката не ги содржи состојките од етикетата. Многу производители продаваат чај од боровинки кој содржи помалку од 5 отсто овошје, додава Мариќ.
„Слично е и со соковите, маслиновото масло, кафето и многу други производи. Пред две години, како една од обврските на ЕУ, хрватската инспекција за храна го проверуваше маслиновото масло и резултатите беа катастрофални. Поголем дел од нивното „нерафинирано маслиново масло“ не го исполнуваше [потебниот] квалитет. Потоа хрватските власти го усвоија правото на [EУ] кое го регулира овој производ на пазарот. БиХ мора да го направи истото“, рече Мариќ.
Борка Сутуров, директор на пазарната инспекција во РС, рече дека битката со фалсификуваните производи на пазарот на ентитетот покажа одреден успех. Според Сутуров, меѓу 2009 и 2012 година, бројот на фалсификувани производи се намалува.
„Тоа е резултат на повеќе пазарни активности, воведувањето ДДВ и казнената политика дефинирана со закон за трговската и работната инспекција“, рече Сутуров за SETimes.
 Кои други начини можете да ги предложите за спречување на фалсификувањето на балканските пазари? Кажете ни долу.  
