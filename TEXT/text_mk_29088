06/07/2010
AНКАРА, Турција -- Вицепремиерот Чемил Чичек во понеделникот (5-ти јули) рече дека армијата ќе продолжи со своите операции против базите на терористичката Курдистанска работничка партија (ПКК), вклучително и во северен Ирак, за да ги спречи нападите врз турските безбедносни сили во југоисточна Анатолија. „Ние сме решени да се справиме со терористите и нашите воени операции во северен Ирак ќе продолжат сé дури биде потребно“, рече Чичек. 
Во меѓувреме, локалните медиуми во вторникот објавија дека курдските бунтовници убиле тројца турски војници и повредиле тројца други во напад на воена позиција во провинцијата Хакари, во близина на ирачката граница. Во одделен напад, медиумите објавија дека петмина турски војници биле повредени во понеделникот во градот Аричак, во источната провинција Елазиг, од страна на група од персоналот на ПКК, кој отворил оган на нив. Претходно во понеделникот, двајца војници беа повредени од нагазна мина во провинцијата Хакари. (Ројтерс - 06/07/10; новинска агенција Анадолу, Ксинхуа - 05/07/10)
