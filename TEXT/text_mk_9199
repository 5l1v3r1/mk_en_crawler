11/10/2012
Игор Јовановиќ за Southeast European Times во Белград -- 11.10.12
Големиот трговски дефицит е еден од хроничните проблеми на српската економија, кој до септември достигна 4 милијарди евра.
Масовното производство на новиот модел автомобили на Фиат во Крагуевац, централна Србија, им влева надеж на властите дека ќе можат да направат нешто во врска со трговскиот дефицит на земјата.
Сериското производство на новиот Фиатов модел почна на 4-ти јули и дневното производство се предвидува да достигне до 550 автомобили следниот месец. Планот е годишното производство во 2013 година да достигне меѓу 120.000 и 180.000 автомобили.
Новиот автомобил, чија цена изнесува 14.000 евра во Србија, е првенствено наменет за европскиот и американскиот пазар. Првите автомобили беа извезени во Италија во средината на август.
Првиот купувач на новиот модел на Фиат во Србија беше Млаѓан Динкиќ, министерот за финансии и економија на земјата, кој подигна кредит за таа намена.
Динкиќ рече дека многумина не верувале оти Србија ќе произведува „автомобил со врвен квалитет“, но посочи дека тој бил уверен оти „оваа инвестиција, од голема важност за целокупниот економски развој на Србија, ќе биде успешна“.
Но, економистите не мислат дека само фабриката на Фиат може да ја заживее српската економија, туку дека може да послужи како иницијатива за другите странски инвеститори.
Мирослав Здравковиќ, економски аналитичар и уредник на веб-страницата Макроекономија, рече дека ако извозот во вредност од милијарда евра се оствари, српскиот буџет ќе прима меѓу 100 и 150 милиони евра во вид на приходи, даноци, нови технологии и вклученост на локалните соработници.
„Поголемиот извоз, сигурно, ќе ја направи Србија поатрактивна во очите на другите странски инвеститори“, рече Здравковиќ заSETimes.
На церемонијата по повод отворањето на халата на новиот Фиатов модел во Србија, премиерот Ивица Дачиќ ја искажа својата желба Фиат да стане најголем извозник во државата.
Здравковиќ рече дека е, исто така, важно да се промени структурата на српскиот извоз, бидејќи моментно се извезуваат само примарни и полуготови производи.
„Во следната фаза целото индустриско производство може да се промени, со што ние ќе станеме слични на земјите што успешно поминаа низ транзицијата“, рече Здравковиќ.
Но, не се сите толку оптимисти кога станува збор за новиот извоз. Махмут Бусатлија, соработник во белградскиот Економски институт, предупреди дека извозот на Фиат од Србија почнува во време на криза за европската автомобилска индустрија.
„Во Европа сé уште има економска криза и во едни такви времиња автомобилската индустрија и туризмот секогаш највеќе страдаат, бидејќи луѓето лесно се откажуваат од нови автомобили и патување“, рече Бусатлија за SETimes.
Но, двајцата економисти се согласуваат дека на Србија ќе й требаат многу повеќе инвестиции како фабриката во Крагуевац за значително да ја подобри економијата.
Досега градот Крагуевац имаше највеќе корист од Фиат, кој поради пропаѓањето на автомобилската индустрија во 1990-тите го доби несреќното име Долина на гладот. 
Градоначалникот Верољуб Стевановиќ ја опиша инвестицијата на Фиат како „нешто епохално, кое ќе донесе нова атмосфера во Крагуевац и ќе го подигне животниот стандард на граѓаните“.
„Повеќе од 3.000 луѓе ќе бидат вработени во фабриката и со кооперантите на Фиат и најмалку 10.000 луѓе индиректно ќе можат да добијат работа следната година“, рече Стевановиќ за SETimes.
