29/08/2005
ЗАГРЕБ, Хрватска -- Хрватската полиција минатата недела објави дека стапката на криминал во Загреб се намалила за 20 отсто во периодот од јануари до јули, во споредба со истиот период минатата година. Властите ова го припишуваат на смените во персоналот, модернизацијата на опремата и соработката со локалните власти, медиумите и јавноста. 
Во другите вести, претседателот на Транспарентност-Хрватска, Зорислав Антун Петровиќ, поднесе кривична пријава против хрватската државна телевизија ХРТ поради недавање на информации кои ги побарала оваа невладина организација. Петровиќ во саботата (27-ми август) за новинарите изјави дека ХРТ не одговорила на барањето на Транспарентност-Хрватска на информации во врска со трошоците на партиите и независните кандидати за време на локалните избори во мај. Петровиќ рече дека ХРТ се наоѓа на листата на државни институции кои се обврзани со закон да одговорат на ваквите барања. (Нови лист, index.hr, ХИНA - 28/08/05)
