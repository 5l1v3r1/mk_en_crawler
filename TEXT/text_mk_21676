26/10/2008
ЗАГРЕБ, Хрватска -- Премиерот Иво Санадер во петокот (24-ти октомври) вети дека ќе го искорени организираниот криминал, рече дека владата ќе биде бескомпромисна во соочувањето со проблемот и вети брзо усвојување на антимафијашката легислатива. Тој го изјави ова по вонредната седница на хрватскиот Совет за безбедност, свикан по убиството на водечката фигура во медиумскиот сектор на земјата. Иво Пуканиќ, сопственик на весникот Национал, и маркетинг-директорот на весникот, Нико Франиќ, загинаа во експлозија на автомобил во четвртокот.
Инцидентот е жестоко критикуван дома и во странство. Известувачот на Европскиот парламент Ханес Свобода рече дека Хрватска направи три чекори назад. Комесарот за проширување на ЕУ, Оли Рен, ги осуди убиствата и повика на темелна истрага. ОБСЕ, исто така, ги осуди убиствата. Хрватскиот претседател Стипе Месиќ, пак, рече дека нападот има обележја на тероризам. Тој призна дека Хрватска доживеа назадување, но инсистираше на тоа дека кандидатурата на земјата за членство во ЕУ не е ставена на ризик.
Во саботата полицијата објави фоторобот од осомничениот бомбаш. (Јутарњи лист, АФП, Макфакс - 25/10/08; AФП, ДПА, Ројтерс, веб-страница на ОБСЕ - 24/10/08)
