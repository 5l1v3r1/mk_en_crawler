16/09/2005
Од Јелена Тусуп за Southeast European Times во Белград – 16/09/05
„Движи се. Играј. Почувствувај ја љубовта. Оди“. Со овие зборови беше отворен 34-тиот европски кошаркарски шампионат „Еуробаскет 2005“ во паркот Калемегдан во Белград во четвртокот (15-ти септември). Некои од најголемите светски кошаркари ги спакуваа своите торби за патот во Србија и Црна Гора, која е домаќин на овогодинешниот настан. 
Не е случајно тоа што Калемегдан е избран за отворањето на турнирот. Од 1945 година голем број југословенски и европски кошаркарски ѕвезди ги имаа своите почетоци во неговите сали. Кошаркарите од Србија и Црна Гора имаат освоено не помалку од осум златни медаљи во текот на изминативе три децении и кошарката останува најпопуларниот спорт во земјата. 
Четири групи од по 16 најдобри репрезентации во Европа ќе ги играат прелиминарните рунди во четири градови - Белград, Нови Сад, Подгорица и Вршац. Сите поголеми хотели во четирите градови беа целосно резервирани за десетдневниот настан. Билетите за финалето на 25-ти септември, по редовна цена од 25 евра, се продадени пред повеќе од две недели. Невообичаено за шампионат од ваков вид, дури и влезниците за квалификациските натпревари се продадени, макар што сé уште има малку билети за натпреварите од првата фаза во Подгорица. 
Четирите градови домаќини веќе имаат долгорочна корист, во вид на нови капацитети. Изграден е нов хотел во Вршац, а два во Нови Сад. Подгорица е дотерана за настанот, додека Белград може да се гордее со новоизградената „Арена“, најголема спортска сала во државната заедница. На површина од 37.500 метри квадратни и со вкупно 20.000 седишта таа претставува универзална сала за сите спортски настани, без оглед дали станува збор за кошарка, ракомет, одбојка, тенис, гимнастика или уметничко лизгање. Четвртфиналето на „Еуробаскет 2005“, полуфиналето и финалето ќе се одржат таму. 
Веќе десет дена Србија и Црна Гора - земја која честопати се чувствува дека е далеку од ЕУ - ќе биде во центарот на вниманието на спортската јавност во Европа и пошироко. Турнирот ќе го пренесуваат во живо повеќе од 80 земји. Натпреварите, исто така, ќе можат да се гледаат и на Интернет, преку рил-тајм видео-мрежата. Повеќе од 800 новинари ќе ги покриваат настанот. 
Оваа година е исто така и 30-годишниот јубилеј. Поранешна Југославија беше домаќин на шампионатот во 1975 година, кога го освои и златниот медал. Во 1989 година, непосредно по распадот на државата, истата уште еднаш беше домаќин и повторно го освои златото. 
Ќе освои ли Србија и Црна Гора злато и овојпат? Обожавателите и кошаркарските професионалци со месеци дискутираат за изгледите. Според нивото мислење за деветтиот шампионат националниот тим ќе се бори против таквите како Шпанија, победникот на последниот шампионат Литванија, Хрватска, Грција, Италија и Русија. Според менаџерот на тимот на Србија и Црна Гора, Жарко Паспаљ, овогодинешната средба би можела да биде „голема шанса за репрезентацијата на Србија и Црна Гора да се издигне до европскиот врв, каде што и припаѓа“. 
„Не постои поголема мотивација од тоа да се игра пред сопствената публика. Тоа претставува привилегија, но истовремено и голем притисок за играчите. Но, нашиот тим покажа дека постигнува најдобри резултати под најголем притисок“, рече Паспаљ. 
