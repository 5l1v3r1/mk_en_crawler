09/05/2012
Пол Чикои за Southeast European Times во Букурешт -- 09.05.12
Новата романска влада, предводена од Виктор Понта од Социјалдемократската партија, го направи укинувањето на мерките на штедење што ги презедоа претходните централно-десничарски влади поради економските тешкотии, главен приоритет на својата агенда.
Но, аналитичарите предупредуваат дека новата власт мора да го одржи превентивниот договор од 5 милиони евра со ММФ и Европската комисија на вистинскиот пат, избегнувајќи мерки што носат ризик да го зголемат буџетскиот дефицит. 
„Оваа влада не може да си дозволи да направи погрешни чекори“, рече за SETimes Аурелијан Дочија, аналитичар во Романскиот центар за економска политика.
„Рамковниот договор со ММФ е суштински и мора да се почитува. Би било грешка од страна на новата влада да се усвојат популистички мерки, со оглед на тоа што трипартитната коалиција која ја формира оваа влада има големи шанси да победи на изборите во ноември и потоа да биде принудена да ги трпи резултатите од ваквите избрзани потези.“
Владата на Понта објави дека ќе ги зголеми платите на државните службеници, намалени за 25 отсто во 2010 година, за 8 отсто, почнувајќи од јуни, а потоа за уште 8 отсто во декември.
„Идентификувавме дополнителни извори така што можеме да го зголемиме буџетскиот дефицит за да ги одржиме нашите ветувања во врска со платите и пензиите“, рече новиот министер за финансии Флорим Георгеску минатата недела, на крајот од состанокот со делегацијата на ММФ.
Шефот на делегацијата на ММФ, Џефри Френкс, рече во средата (9-ти мај) дека платите на државните службеници може да се донесат на нивото од 2010 година дури од следната година. 
„Искушението е големо. Популизмот е доминантна нота на предизборните кампањи во Романија“, рече за SETimes Ралука Александреску, професор по политички науки на Универзитетот во Букурешт. „Но, оваа влада има слаб буџет за управување; затоа треба да се држи понастрана од какви било предизборни подароци.“
Но, претставниците на Социјалдемократската партија (ПСД), главната партија на левичарската трипартитна владејачка коалиција што е сега на власт, велат дека враќањето на платите на нивото пред мерките на штедење, претставува морална обврска за новата влада.
„Отсекогаш го велевме тоа: мерките на штедење не можат да траат повеќе од една година“, рече за SETimes Константин Нита, заменик-претседател на ПСД. „Затоа, не можеме да бараме населението да се жртвува засекогаш. Значи, по мерките на штедење, левицата сега дојде да ги примени мерките за стимулирање на економскиот раст и исправање на социјалната нееднаквост.“ 
Воздигнувањето на социјалдемократската коалиција во Романија тешко дека може да се смести во европскиот тренд на левичарски партии кои ги преземаат економски заслабнатите држави, истакнуваат двајцата аналитичари.
„Мерките на штедење не доведоа до паѓање на претходната влада, туку зовриената опозиција и преструктуирањето на политичките сили во романскиот парламент“, рече Александреску. „Ако земеме предвид дека владата на Унгуреану не падна како последица на изборниот процес, само следните избори во ноември може да кажат каква е навистина волјата на народот.“
„Не мислам дека левицата е способна да најде поинакви одговори на економската криза“, рече Дочиа. „Левицата не е сега алтернатива за романското општество просто заради тоа што тука левицата и десницата отсекогаш се сменувале во власта и разликите меѓу двете, всушност, во последно време се заматени.“ 
Од друга страна, јавните службеници гледаат со сомнеж на приоритетите на новата влада.
„Се разбира, зголемувањето на платата е добра вест за мене. Но, јас сакам да се осигурам дека ова е долгорочна одлука“, рече за SETimes Андреи Строе, 37-годишен сметководител на јавната финансиска администрација.
„Со оглед на тоа што сé уште постои ризик од враќање во рецесија, не сакам новата влада на крајот од оваа година, по изборите, да се потпре повторно на јавниот сектор за поправање на прекумерно зголемениот јавен дефицит.“
