09/05/2007
(ФТ, Гардијан, Индипендант, Скотсмен - 09/05/07; AП, АФП, Ројтерс, ДПА, АКИ, ББС, ВОА, Еуроњус, Бета, Б92 - 08/05/07)
И додека Србија се соочува со тесен рок за формирање нова влада, комесарот за проширување на ЕУ, Оли Рен, во вторникот (8-ми мај) ги повика прореформистичките партии брзо да постигнат коалициски договор. Неговиот повик уследи неколку часа откако парламентот го избра Томислав Николиќ, заменик-претседателот на екстремистичката Српска радикална партија (СРС), за свој претседател. 
„Изборот на ултранационалист за претседател на српскиот парламент е загрижувачки знак“, рече Рен во вторникот. „Реформски ориентираните партии треба внимателно да размислат за желбите на своите гласачи за европска иднина и да дејствуваат во согласност со истите.“
СРС освои најголем број гласови од сите партии на српските парламентарни избори на 21-ви јануари, кои не го дадоа победникот што ќе може да формира влада, и сега партијата има 81 од вкупно 250 места во парламентот. Поддршката од Демократската партија на Србија (ДСС) на премиерот Воислав Коштуница му овозможи на Николиќ да го доби местото на претседател на парламентот. 
ДСС одржува разговори за новата влада со Демократската партија (ДС) на претседателот Борис Тадиќ и со Г17 Плус на поранешниот министер за финансии Млаѓан Динкиќ веќе повеќе од три месеци. Но, преговорите пропаднаа изминатиот викенд откако Коштуница и Тадиќ повторно не постигнаа согласност околу тоа која партија треба да го предводи Министерството за внатрешни работи и агенцијата за разузнавање (БИА). 
Двете институции имаат клучна улога во односите со Меѓународниот кривичен трибунал за поранешна Југославија (МКТЈ). Недоволната соработка на администрацијата на Коштуница со Трибуналот -- особено нејзиното непредавање на поранешниот воен командант на босанските Срби Ратко Младиќ -- доведе до тоа ЕУ да ги замрзне разговорите за Спогодбата за стабилизација и асоцијација во мај минатата година. 
Тадиќ рече дека прашањето на соработката, кое се смета за главна пречка на патот на Србија кон интеграцијата во ЕУ, ќе биде брзо отстранета ако неговата партија ја преземе контролата над Министерството за внатрешни работи и БИА. 
Ако новата влада не биде формирана до понеделник, ќе мора да се одржат нови парламентарни избори, од кои аналитичарите сметаат дека ќе има корист СРС. 
Николиќ и неговата партија се спротивставија на поблиски врски со ЕУ и НАТО, тврдејќи наместо тоа дека Србија треба да стане дел од блокот предводен од Русија.
„Русија ќе најде начин да ги здружи нациите што ќе се спротивстават на хегемонијата на Америка и ЕУ“, им рече Николиќ на пратениците во вторникот. „Јас се надевам дека мнозинството во Србија ќе се заложи за членство во една таква организација, а не во ЕУ.“ 
Рен во вторникот рече дека е изненаден од реториката за време на вжештената 15-часовна парламентарна дебата, што му претходеше на изборот на водачот на СРС, особено изјавите во кои ЕУ беше опишана како непријател.
„Србија денес се наоѓа на крстосница: да избере помеѓу враќање во националистичкото минато или да се приближи до европската иднина“, рече комесарот. Тој ги повика водачите на проевропските партии „да направат последни напори за формирање влада и почитување на волјата на српските гласачи“. 
„Кревкоста на демократскиот развој во Србија претставува ризик за политичката интеграција на Западен Балкан во ЕУ“, рече Рен.
