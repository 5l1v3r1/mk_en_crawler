12/04/2010
Од Линда Карадаку за Southeast European Times во Приштина -- 12/04/10
ЕУ одлучи да го зголеми своето присуство на северно Косово со отворањето на канцеларија на ЕУ во Митровица на 26-ти март. На отворањето присуствуваа олеснувачот на ЕУ за северно Косово италијанскиот дипломат Мишел Џифони, претставникот на канцеларијата за соработка на Косово на Европската Комисија Кјартан Бјорнсон и шефот на ЕУЛЕКС Ив де Кермабон. 
Во екслузивно интервју за SETimes, де Кермабон говореше за серија прашања значајни за северно Косово како и за неговата желба да остане шеф на ЕУЛЕКС по завршувањето на неговиот сегашен мандат во јуни. 
 SETimes: Какви предизвици гледате во воспоставување на владеењето на правото на Косово?
 Ив де Кермабон: Работата на ЕУЛЕКС е концентрирана врз две области: Менторство, мониторинг и советување (ММС) и извршни функции. Иако не е доволно нагласено во медиумите, нашите ММС функции се најголемиот дел од напорите на ЕУЛЕКС. Нејзината цел е да ја доближи полицијата, правдата и царината кон одржливост, одговорност, мулти-етничност, ослободување од мешање на политиката и придржување кон меѓународно прифатените стандарди и најдобрата европска практика. Долгорочниот план е да се доведат овие институции до едно европско ниво.
 SETimes: Колку долго ќе трае ова?
 Де Кермабон: Тоа зависи од институциите на Косово. Во првите шест месеци од нашето работење на Косово, имаше над 2500 оценувања спроведени од страна нс 400 контролори на ЕУЛЕКС. Деталниот извештај покажа дека, во споредба со косовската полиција и царината, кривичната правда и судските ситеми се значително послаби во нивната способност независно да ја донесат правдата.
Извештајот даде голем број препораки за клучни реформи [во сферата на правдата, полицијата и царината] кои се имплементираат од страна на локалните институции и нивните колеги од ЕУЛЕКС. Сметаме дека се постигнува напредок. Меѓутоа, центар на интерес на ЕУЛЕКС е потребата да се зголеми довербата на народот со намалување на чувствителноста на судиите и обвинителите на притисокот и корупцијата.
 SETimes: На кој одреден напредок може да посочите?
 Де Кермабон:  ЕУЛЕКС заврши извонредна работа во својот извршен мандат. Во нашата правна компонента, судиите на ЕУЛЕКС донесоа 63 пресуди и одржаа 516 сослушувања, додека пак обвинителите на ЕУЛЕКС се задолжени за 1073 случаи.
Што се однесува до случаите на организиран криминал, Одделот за организиран криминал на специјалната канцеларија на обвинителот на Република Косово реши 45 случаи. Има 33 случаи на организиран криминал кои се во фаза пред судење, три во фаза на судење, а беа донесени три пресуди.
Покрај тоа, судиите на ЕУЛЕКС донесоа пресуди во шест случаи поврзани со корупција. Ние имаме 24/7 присуство на посебни полициски единици, погранична полиција и цариници на излезите 1 и 31, и повторно воспоставиме царински режим на овие излези. Ова покажува видливо подобрување на собирањето на даночните приходи и значителен пад на шверцувањето нафта. 
Иако има подобрувања, остануваат уште многу нешта кои треба да се направат. Меѓутоа, за да се видат поголеми резултати, ЕУЛЕКС и институциите на Косово треба да работат заедно. Сами не можеме да направиме ништо, заедно може да направиме многу. 
 SETimes: Каков е приодот на ЕУЛЕКС во воспоставување на владеењето на правото на северно Косово?
 Де Кермабон: Сите 27 земји-членки на ЕУ се посветени на европската иднина како на Косово, така и на Србија... се разбира тука спаѓа и северно Косово. Целите на ЕУ и ЕУЛЕКС за северниот дел се исти како и за цело Косово -- да се поттикне добро раководење, социо-економски развој, зајакнување на владеењето на правото и локални иницијативи, истовремено придонесувајќи за едно стабилно и мултиетничко општество. 
Состојбата на статус кво не е одржлива, па затоа ЕУ сака да најде практични начини за напредок во сите овие сфери.
 SETimes: Кога очекувате да се вратат албанските и српските судии и обвинители?
 Де Кермабон: Мој главен приоритет е да ги вратам српските и албанските судии и обвинители во Локалниот суд во Митровица со цел правдата да биде донесувана од страна на едно локално, мултиетничко и единствено судство. ЕУЛЕКС работи на договор со Приштина и Белград и се надева дека наскоро ќе биде пронајдено решение. Правдата мора да ја носи единствено, мултиетничко судство. 
 SETimes: Како неутрална мисија, како би ја оцениле вашата комуникација со властите во овие главни градови?
 Де Кермабон: Верувам дека напредок може да се постигне само преку дијалог. Контактите на техничко ниво како со Приштина, така и со Белград се неопходни за постигнување напредок. Овие контакти се случувааат на регионално ниво, со Скопје, Тирана и Подгорица исто така. 
Владата на Косово е редовно информирана за овие дискусии. Целта на овие дискусии е да се подобри размената на информации во борбата против организираниот криминал, прекуграничниот криминал или шверцувањето. Дискусииите ги водат наши технички експерти, кои, повремено, одат во Белград. Нашиот претставник за контакт во Белград, работејќи заедно со високиот претставник на ЕУ, е исто така вклучен во тие прашања.
 SETimes: Има многу дискусии и препораки кои се однесуваат на борбата против корупцијата и организираниот криминал на Косово. Високите претставници на ЕУЛЕКС, исто така, потврдија дека во тек се истраги на високо ниво. Кога може да очекувате резултати?
 Де Кермабон: ЕУЛЕКС никогаш не најави, и [никогаш нема да најави] апсења, бидејќи ова ќе се спротивстави на работата на обвинителите и полициските инспектори. Сето она што беше кажано беше дека обвинителството работи на некои интересни случаи. Само на крајот на ваквите истраги може да се донесе заклучок дали лицата ќе бидат изведени пред суд на фер и јавно судење.
 SETimes: Кога очекувате повторно да започнете со собирањето на даночните приходи на северната граница?
 Де Кермабон: Цариниците на ЕУЛЕКС се присутни 24/7 на излезите за повторно воспоставување на царинската контрола. Тие не собираат даноци. Нашите цариници ги регистрираат возилата, возачите и стоката, и фотокопираат документи. Овие информациии се споделуват со косовските и српските даночни власти. Откако ЕУЛЕКС е присутна на излезите 1 и 31, шверцувањето е намалено за приближно 60 отсто. Ова резултираше со зголемување од 1,5 милиони евра во приходи собрани месечно на терминалот Јужна Митровица. Прашањето за собирање на даночните приходи на излезите 1 и 31 треба да биде одлучено на политичко ниво, а ние како техничка мисија за владеење на правото не можеме да одлучуваме за тоа.
 SETimes: Како ќе ги искоментирате неодамнешните напади врз ваши автомобили и луѓе на северено Косово?
 Де Кермабон: Ова криминално дело само дополнително ја нагласи потребата за понатамошно зајакнување на владеењето на правото на Северно Косово. Извршителите на вакви дела нема да успеат во одбивањето луѓето да имаат пристап кон вистинско владеење на правото. ЕУЛЕКС, заедно со правните институции на Косово, ќе продолжи да работи за да им го даде на луѓето нивното основно човечко право.
Ваквите инциденти не му одат во прилог на интересот на луѓето во еден регион со европска перспектива, и бараме од сите страни да го искористат своето влијание да спречат вакви инциденти во иднина. Полицијата на ЕУЛЕКС и косовската полиција го истражуваат случајот.
 SETimes: Дали се гледате себе си повторно во вашата сегашна позиција? 
 Де Кермабон: Ја изразив мојата подготвеност да останам и после 14-ти јуни. Меѓутоа, мандатите на шефовите на мисиите се поврзани со траењето на заедничките активности [или одлуките на советот]. Ова е стандарден договор за сите мисии на ЕУ низ светот. Земјите-членки на ЕУ ќе го земат во обзир ова што се однесува на одлуката од Брисел за продолжување на целосниот мандат. 
