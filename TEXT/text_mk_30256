20/12/2010
АНКАРА, Турција -- Американскиот претседател Барак Обама во неделата (19-ти декември) рече дека и покрај разликите во врска со Израел, врските со Турција се „поважни од кога и да е“. 
„Нашите заеднички интереси, нашите заеднички вредности ... ги поткрепуваат нашите односи дури и кога не се согласуваме“, напиша Обама во писмениот одговор на прашањата на турскиот весник Хуријет. Во врска со иранската нуклеарна програма, Обама рече дека останува посветен на дипломатското решение. „И покрај нашите разлики во врска со тактиките, јас цврсто верувам дека Турција ја дели целта на спречување на нуклеарното вооружување на Иран“, рече Обама. Тој, исто така, ги повика Турција и Израел да најдат решение за тензиите, опишувајќи ги двете како „клучни сојузници на САД“. 
Во врска со темата на Викиликс, Обама изрази уверување дека објавувањето на американските дипломатски телеграми нема да им наштети на врските со Анкара. „Нашето партнерство е издржливо, и ние се согласивме дека неодговорните дејствувања на Викиликс не го загрозуваат“, рече Обама. Тој, исто така, ја потврди американската поддршка за кандидатурата на Анкара за ЕУ и нејзината борба против бунтовниците од забранетата Курдистанска работничка партија. (Хуријет, АФП - 18/12/10)
