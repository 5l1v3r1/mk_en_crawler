18/02/2010
Од Игор Јовановиќ за Southeast European Times во Белград – 18/02/10 
Само овој месец, српските власти потпишаа три енергетски договори од стратешка важност.
Во четвртокот (18-ти февруари) беше потпишан заем од 150 милиони евра помеѓу ЕБРД и Србијагас. Парите ќе бидат искористени за унапредување на гасоводната мрежа на претпријатието и изградба ново подземно складиште во селото Итебај во Војводина.
Складиштето ќе има капацитет од 1 милијарда кубни метри за стратешка и комерцијална употреба. Со оглед на тоа што Србијагас е единствен оператор, капацитетот ќе обезбеди стабилност во снабдувањето со природен гас и ќе ја зголеми регионалната издржливост пред потенцијалните кратења на дотурот и сезонските промени во потрошувачката.
Договорот следи по договорот од 3-ти февруари меѓу српското претпријатие Електропривреда Србије и Кинеската корпорација за национална машинерија и опрема (ЦМЕЦ) за прелиминарен договор вреден 800 милиони евра, за реконструкција на термоцентралата Костолац на 100 километри југоисточно од Белград. Термоцентралата, исто така, ќе биде зголемена во проект кој се очекува да биде комплетиран во 2015 година. 
„Договорот за финансирање на оваа работа треба да се финализира во текот на следните неколку месеци, додека договорите за извршувањето на работата ќе бидат потпишани во фази“, рече министерот за енергија Петар Скундриќ.
Соработката на термоцентралата Костолац е резултат на државниот договор постигнат меѓу Кина и Србија во Пекинг во август 2009 година. Проектот предвидува ревитализација на два сектори од централата од 350 мегавати, изградба на уште еден енергетски „блок“ и зголемување на површинскиот ископен капацитет на локалниот рудник од појасот Дрмно на 12 милиони тони јаглен годишно.
Кинеската Експорт-импорт банка ќе финансира 85 отсто од проектот по фиксна годишна стапка од 3 отсто во текот на следните 15 години; останатите средства ќе бидат обезбедени од српското претпријатие. Ова ќе биде една од најголемите инвестиции досега во српскиот енергетски сектор, рече Скундриќ, кој ќе го зголеми производствениот капацитет на термоцентралата за најмалку 450 мегавати.
Веи Ксингуа, кинескиот амбасадор во Скопје, рече дека спроведувањето на проектот „ќе биде пресвртница во односите меѓу Кина и Србија“, додавајќи дека „постои голем потенцијал за соработка меѓу двете држави во областа на енергијата“. 
Во вториот голем енергетски настан, на 5-ти февруари, Србија потпиша договор со рускиот Газпром, со кој се формира заедничко претпријатие кое ќе управува со српското подземно складиште за природен гас во Банатски Двор.
Русите ќе имаат 51 отсто од акциите во заедничкото претпријатие, додека српското претпријатие Србијагас ќе има 49 отсто. Гаспром ја купи Српската нафтена индустрија (НИС) за 400 милиони евра во 2009 година. Со новиот договор, Гаспром ја зајакна својата позиција на српскиот енергетски пазар. 
Првата работа на партнерството ќе биде да го прошири капацитетот на Банатски Двор за да загарантира стабилност на српскиот и регионалниот пазар. Целта е да се зголеми капацитетот на објектот на 470 милиони кубни метри гас до 2011 година. 
Во зима дневните енергетски потреби во Србија достигнуваат 11 милиони кубни метри, кои досега се задоволуваа исклучиво преку извозот од Русија. За време на гасната криза во 2009 година по руско-украинскиот конфликт, Србија остана без гас, делумно и поради тоа што Банатски Двор може да складира само мали количини. Србија планира да го зголеми својот капацитет за складирање за да го заштити од потенцијални идни кратења на дотурот.
