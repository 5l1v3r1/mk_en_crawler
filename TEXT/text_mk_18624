10/01/2007
ЊУЈОРК, САД -- Шефот за безбедност на ЕУ, Хавиер Солана, во посета на земјата, во вторникот (9-ти јануари) рече дека планот за идниот статус на Косово ќе биде претставен најдоцна на почетокот од февруари. Изјавата на Солана уследи по состанокот со новиот генерален секретар на ОН, Бан Ки-мун, во Њујорк. Тие разговараа за различни кризни региони, опишувајќи го Косово како приоритет за ЕУ и за ОН. 
Косово беше, исто така, во фокусот на разговорите во вторникот помеѓу претседавачот на ОБСЕ, шпанскиот министер за надворешни работи, Ангел Моратинос, и специјалниот претставник за разговорите во врска со статусот, Марти Ахтисари, во Мадрид. Моратинос ја потврди решеноста на ОБСЕ за понатамошен ангажман во Косово и по решавањето на статусот. 
Во другите вести, заменик-шефот на УНМИК, Стивен Шук, ги отфрли наводите дека Косовската полициска служба (КПС) ги злоупотребила своите овластувања во неодамнешната рација во едно село претежно населено со Срби, по убиството на припадник на КПС. Белград и локалните српски жители протестираа поради тактиките кои наводно биле употребени од страна на косовоската полиција во пребарувањата минатата недела. (Блиц, Данас - 10/01/07; веб-страница на ОБСЕ, Танјуг, РТС, Косова лајв - 09/01/07)
