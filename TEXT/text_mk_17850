20/07/2007
БЕЛГРАД, Србија -- Владата ќе побара од Трибуналот на ОН за воени злосторства да им дозволи на осудените да ги одлежат затворските казни во своите татковини, изјави во четвртокот (19-ти јули) Расим Љајиќ, претставник задолжен за врските со судот на ОН. Љајиќ рече дека овој потег ќе ги охрабри неколкуте преостанати бегалци да се предадат. Премиерот Воислав Коштуница ќе му напише писмо на генералниот секретар на ОН, Бан Ки-Мун, во кое ќе му понуди гаранции дека осудените ќе ги одлежат своите затворски казни во согласност со сите релевантни меѓународни стандарди. 
Во другите вести, босанските и српските обвинители се состанаа во средата во Сараево на разговори во врска со нивните паралелни истраги за воените злосторства од 1992 година наречени „Тузлански колони“. Случајот се однесува на нападите на паравоените сили на босанските муслимани врз Југословенската армија (ЈНА) на 15-ти мај, 1992 година. Војниците на ЈНА беа нападнати додека се повлекуваа -- според договорот -- од градот Тузла. Целиот инцидент беше пренесуван на локална телевизија. Околу 200 војници на ЈНА, наводно, биле убиени, додека 140 биле затворени. На состанокот во средата обвинителите се согласија дека нивните сознанија во голема мера се совпаѓаат. (Блиц, Политикa - 20/07/07; AП, УПИ, РТС, Танјуг, Б92, Фена - 19/07/07)
