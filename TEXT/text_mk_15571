25/07/2006
БРИСЕЛ, Белгија -- На состанокот во понеделникот (24-ти јули) Министерскиот совет на ЕУ го одобри модифицираниот мандат за преговорите за Договорот за стабилизација и асоцијација (ДСА) со Србија, како и новиот мандат за одделните разговори за ДСА со Црна Гора. Во Белград заменик-премиерот Ивана Дулиќ-Марковиќ рече дека ова ја потврдува политиката на отворена врата на ЕУ кон Србија и нејзината подготвеност за продолжување на разговорите за ДСА откако Белград ќе ги исполни своите обврски кон Трибуналот на ОН за воени злосторства. 
Исто така, во понеделникот се одржа првиот круг разговори околу Унапредениот постојан дијалог помеѓу црногорската влада и ЕК во Подгорица. Шефот на Директоратот на ЕК за Западен Балкан, Рајнхард Прибе, рече дека разговорите се фокусирале на прашањата поврзани со функционирањето на демократските институции, човековите и малцинските права и економијата. (Блиц, Побједа, Вијести - 25/07/06; веб-страница на ЕУ - 24/07/06)
