20/03/2006
Од Берта Фониќи за Southeast European Times во Приштина – 20/03/06
Агим Чеку, поранешниот шеф на Косовскиот заштитен корпус, стана нов премиер на Косово на 9-ти март, по оставката на Бајрам Косуми. Тој е четвртиот премиер, по Косуми, Рамуш Харадинај и Бајрам Реџепи. 
Чеку ќе ја задржи владата на Косуми, и покрај обвинувањата за неефикасност, кои го принудија неговиот претходник да се повлече. Сепак, според договорот со владејачката коалиција, тој има право да ги направи неопходните измени. 
„Сите министри се на тестирање ... нивната работа ќе се анализира по првите 100 дена“, рече премиерот по неговиот прв состанок со владата. Политичката опозиција во Косово веќе го критикуваше Чеку, тврдејќи дека со реконстукција на владата ќе се сменат неефикасните или корумпираните функционери. 
Четириесетичетиригодишниот Чеку ја презеде функцијата во едно особено значајно време, додека се во тек разговорите за идниот статус на Косово, како и во време на сé поголем меѓународен притисок да се покажат конкретни резултати кога станува збор за спроведувањето на стандардите што ги одредија ОН за покраината. 
„Ние ќе се концентрираме на развојот на косовските институции, на просперитетот на граѓаните, на политичката стабилност и на спроведувањето на стандардите“, рече Чеку пред парламентот. Тој, исто така, вети дека приоритет ќе му бидат и малцинските права, вклучувајќи ги и оние на косовските Срби. 
Косово е под администрација на ОН од 1999 година, кога со операцијата предводена од НАТО српските сили беа принудени да се повлечат. Белград и Приштина имаат дијаметрално спротивни ставови за неговата иднина, при што Србија инсистира да задржи одреден вид сувереност, додека косовските Албанци велат дека нема да се помират со ништо помалку од независност. 
Белград, исто така, се спротивстави на наименувањето на Чеку, поранешниот водач на Ослободителната војска на Косово, кој, исто така, служеше и во хрватската армија за време на хрватската војна за независност од Југославија. 
„Мојата совест е сосема чиста“, АП го цитираше одговорот на Чеку на српските обвинувања за вмешаност во воените злосторства. „Знам дека никогаш не дејствував, не видов, не наредив и не направив нешто што се коси со обичаите на војната.“
Шефот на администрацијата на ОН во Косово, Сорен Јесен-Петерсен, изрази доверба во Чеку, велејќи дека тој „докажал дека е добар партнер во работата за УНМИК, за мене лично и за меѓународната заедница во целост“. 
Јесен-Петерсен рече дека посветеноста на Чеку на спроведувањето на стандардите, особено во поглед на сé поголемата застапеност на малцинствата во Косовскиот заштитен корпус, доби широко признание, вклучувајќи го и Советот за безбедност на ОН. 
„Уверен сум дека оваа иста посветеност, заедно со неговите раководни и менаџерски способности кои беа очигледни во неговата претходна улога, сега ќе се претворат во конкретни владини иницијативи за решавање на голем број приоритети за време на овој клучен период за Косово, вклучувајќи ги и многу важните малцински прашања“, рече Јесен-Петерсен. 
