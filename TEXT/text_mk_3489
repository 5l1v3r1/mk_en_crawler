14/12/2006
Од Берта Фониќи-Кабаши за Southeast European Times во Приштина – 14/12/06
Несрпските малцинства во Косово -- Бошњаци, Турци, Горани, Египќани, Роми и Ашкали -- имаат различен поглед во врска со нивната иднина во Косово. Повеќето од нив се загрижени за економските и безбедносните прашања, а не дали покраината ќе добие независност. Според цифрите на УНХЦР, во Косово има околу 5,1 отсто несрпско население. 
„За мене и моето семејство, создавањето на нови работни места е многу важно, бидејќи сите сме невработени“, вели Гани Махуџир, Турчин кој живее во Призрен. Махуџир порано работел во мала фабрика во Раховец. „Немавме доволно пари, но подобро е да се има нешто, одошто да се нема ништо“, вели тој.
Босанката Санела Билаловиќ, која работи како новинарка за Косовската јавна телевизија (РТК) е убедена дека Косово е „на добар пат“ и дека на крајот корист ќе имаат сите малцински заедници. „Не бевме, не сме и нема да бидеме непријатели на Албанците“, вели таа. 
Билаловиќ вели дека Босанците -- како и другите малцински заедници -- имаат слобода и ресурси да ги промовираат своите заедници. „Ние имаме списание и дневен весник. Би било подобро да имавме повеќе простор, не само во РТК, туку и во другите медиуми“, вели таа.
Ромката Сабрије Бериша, која седум години живеела во кампот Племетина, не е оптимист за иднината, со оглед на минатото. „Ние неколку години живеевме во лоши услови и никој не беше заинтересиран за нас“, вели таа. Таа вели дека нејзината двегодишна ќерка е во болница поради овие услови. „Немаме струја и немаме никакво [греење]“, вели таа. Бериша е принудена да бара донации за своето семејство, за да можат да купат трупци за горење. „Не знам како ќе ја дочекаме пролетта.“
Младиот Египѓанин Екрем Синани вели дека сака да оди на училиште, но ја нема таа можност во покраината. Синани е убеден дека неговата заедница ќе продолжи да пати во Косово. „Мнозинството во Косово работи за своите [сопствени] интереси“, вели тој.
Разговорите за иднината на Косово не се фокусираа на оваа мала популација. Некои тврдат дека со нивно занемарување, меѓународната заедница ризикува да го зголеми чувството на оттуѓеност на малцинствата, што ќе доведе до потенцијална ситуација, без оглед дали се работи за независност или не, во која несрпските малцинства повеќе нема да чувстуваат дека им е местото таму. 
