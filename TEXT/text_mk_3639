03/04/2007
Од Беким Греицевци за Southeast European Times во Приштина -- 03/04/07
Генералниот секретар на НАТО, Јап де Хоп Шефер, кој се наоѓа во посета на Косово, рече дека Советот за безбедност на ОН ќе дојде до праведно решение за прашањето на статусот. Тој предупреди дека никој не смее да има илузија дека насилството, или заканата со насилство, може да доведе до решение. 
„Јас сум сосема сигурен дека Советот за безбедност ќе дојде до праведно решение. Без брзање, без непотребно одложување“, изјави тој за новинарите во понеделникот (2-ри април), по разговорите со косовските водачи, официјалните претставници на УНМИК и командантот на КФОР, генерал-полковник Роланд Катер.
„Секој што сака да примени насилство не само што греши, туку и прави штета на процесот без оглед на која страна од косовското општество му припаѓа, рече Де Хоп Шефер. „Умереноста е клучниот збор ... оставете ја одговорноста онаму каде што припаѓа, а тоа е Советот за безбедност на Обединетите Нации“. 
Шефот на НАТО го посети Косово заедно со Северноатланскиот совет (НАК), кој го сочинуваат 26 постојани претставници на НАТО. Посетата дојде еден ден пред првите официјални разговори на Советот за безбедност за идниот статус на покраината.
По разговорите во Приштина, амбасадорите на НАК направија турнеја низ различни делови на Косово за да ја проценат ситуацијата на теренот. Една група го посети српскиот православен манастир Дечани, од кој дел беше оштетен при напад со минофрлач во петокот. КФОР и полицијата оттогаш ги зајакнаа безбедносните мерки и ветија темелна истрага. 
Во меѓувреме, висок американски дипломат побара од ЕУ и меѓународната заедница да постигнат консензус за иднината на Косово, бидејќи состојбата на статус кво за покраината повеќе не може да се одржи. 
„Не можеме да продолжиме вака, со Косово во неизвесност. По осум години власт и администрација на ОН, тие заслужуваат поголема јасност за својата иднина и понатамошните одложувања би ја дестабилизирале ситуацијата“, рече американскиот помошник државен секретар Даниел Фрид за новинарите во понеделникот во Берлин.
Тој додаде дека Вашингтон е за независно Косово под меѓународен надзор, како што се предлага во планот на претставникот на ОН Марти Ахтисари. 
Генералниот секретар на ОН, Бан Ки Мун, ја даде својата целосна поддршка за препораките на Ахтисари. „Се надевам дека членовите на Советот за безбедност конструктивно ќе се вклучат во дијалогот за ова прашање“, рече тој во понеделникот.
