31/01/2006
Од Амр Обрадовиќ за Southeast European Times во Сараево – 31/01/06
Кристијан Шварц-Шилинг, германски дипломат кој повеќе од десет години беше посредник во Босна и Херцеговина (БиХ), го наследи Педи Ешдаун во вторникот (31-ви јануари) како највисок претставник на меѓународната заедница во земјата. Тој вели дека ќе фокусира на зајакнувањето на економијата, унапредувањето на напорите на БиХ за влез во НАТО, како и на намалувањето на улогата и ингеренциите на високиот претставник со истовремено предавање на одговорностите на босанските политичари. 
Неговото наименување претставува пресвртница, со оглед на тоа што уследи по трииполгодишниот мандат на Ешдаун, висок претставник во БиХ кој најдолго ја извршуваше оваа функција. Користејќи ги Бонските овластувања доделени од страна на Советот за спроведување на мирот, Ешдаун енергично ја туркаше БиХ напред по патот на реформите. Шварц-Шилинг ја презема должноста во еден пресуден момент на тој пат, кога босанските политичари размислуваат за клучните уставни промени што ќе претставуваат голем чекор надвор од рамките на Дејтонскиот договор. 
Извештаите во сараевските медиуми се фокусираа на силната морална позиција што 75-годишниот Шварц-Шилинг ја зазеде во 1992, кога поднесе оставка од министерското место во администрацијата на Кол во знак на протест поради неактивноста на Германија во врска со конфликтите во поранешна Југославија. 
„Врз основа на информациите со кои располагам и искуството што БиХ го има со Шварц-Шилинг, сметам дека неговиот мандат ќе биде значително поразличен од оној на Педи Ешдаун“, вели социологот и универзитетскиот професот во Мостар Славо Кукиќ, автор на неодамна објавената книга Ерата на Ешдаун во Босна и Херцеговина. 
„Неколку детали го потврдуваат ова: тој бил член на парламентот во Германија, министер во владата и бил признаен и во светот на бизнисот. Неодамна тој помогна да се постигне договор помеѓу Дојче телеком и Кина. Тој е човек со огромно искуство, кој ги истакнува индивидуалните граѓански права над колективните права, што е многу значајно во денешна БиХ. Сите факти ми зборуваат дека на оваа земја ќе й биде подобро со него и дека тој ќе има интегрирачка улога“, рече Кукиќ. 
Сепак, земјата ја очекуваат големи предизвици, предупредува сараевскиот публицист Ловреновиќ. „Општата социјал-економска и демографска ситуација е катастрофална. Цели области од земјата остануваат етнички исчистени ... без сериозна шанса за враќање“, вели тој. 
И покрај тоа што Вашингтон и меѓународната заедница вршат голем притисок за уставните реформи, се чини дека се невозможни посуштински промени на структурата која ја сочинуваат двата ентитети, вели Ловреновиќ. Додека не биде решено тоа основно прашање БиХ, најверојатно, ќе остане поделена земја со асиметрична политичка структура, додава тој. 
