17/05/2005
(АФП, АФКС, БТА, Софиска новинска агенција, Дневник, Медиапул - 16/05/05) 
Во време кога Бугарија ја заврши ратификацијата на својата спогодба за пристап во ЕУ, висок официјален претставник на Унијата во понеделникот (16-ти мај) ја пофали земјата за големиот напредок кон европската интеграција. Тој, сепак, предупреди дека обврските преземени за време на разговорите за влез со ЕУ мора целосно да се исполнат. 
„Бугарија напорно работеше на усогласувањето на легислативата ... но последната фаза мора да се сфати мошне сериозно“, рече Сиим Калас, заменик-претседател на Европската комисија (ЕК) за административни прашања, ревизија и борба против измама, за време на кусата посета на Софија.
Бугарија и Романија ја потпишаа својата спогодба за пристап со ЕУ на 25-ти април, пред закажаниот влез во Унијата на 1-ви јануари 2007 година. Сепак, тие мора да исполнат голем број од своите реформски обврски. Ако не го сторат тоа, Брисел може да се повика на заштитните клаузули вклучени во спогодбата, одложувајќи го влезот на која било од овие две земји за една година. 
За време на посетата на Софија Калас им препорача на властите да се фокусираат на справувањето со финансискиот криминал, корупцијата и особено измамата. 
„Главната порака е сериозно решавање на овие прашања бидејќи заштитата на финансиските интереси, борбата против измамата и корупцијата се ... од голема важност и се мошне чувствителни прашања во ЕУ“, АФП го цитира официјалниот претставник на ЕУ. „Ако комисијата процени дека нивото на корупција во Бугарија е сé уште високо, тоа дефинитивно може сериозно да влијае на пристапот.“ 
Во меѓувреме, по потпишувањето на документите за ратификација на спогодбата за пристап на Бугарија со ЕУ заедно со претседателот на Парламентот Борислав Великов, министерот за надворешни работи Соломон Паси во понеделникот потврди дека во следните 18 месеци ќе има многу работа. 
Покрај справувањето со корупцијата и измамата, судските реформи се, исто така, помеѓу мерките што Бугарија се очекува да ги спроведе пред пристапот во ЕУ. 
Нивното успешно спроведување треба да биде главен приоритет, Бугарската новинска агенција (БТА) ја објави во понеделникот изјавата на претседателот на ЕК Хозе Мануел Баросо, која треба да излезе во следното издание на списанието Бугарска дипломатска ревија. 
Во делот што списанието й го даде на БТА, шефот на ЕК, наводно, й препорачува на Бугарија да ги заврши преостанатите задачи од својата агенда за ЕУ. Тие вклучуваат модернизација на полициските сили, усогласување на јавната администрација со стандардите на ЕУ и искоренување на сите форми на дискриминација и вештачки бирократски бариери. 
Искажувајќи оптимизам дека оваа балканска земја ќе преземе соодветни чекори за избегнување на применувањето на заштитната клаузула, Баросо рече дека очекува Бугарите наскоро да го заземат своето место во ЕУ, каде што ќе бидат еднакви со остатокот од 500 милиони жители на блокот, објавува БТА. 
Во меѓувреме, бугарскиот министер за европски прашања, Меглена Кунева, во понеделникот предупреди дека ако влезот на земјата во ЕУ биде одложен за една година, тоа би можело да ја чини земјата и до 800 милиони евра. Колку подолго една земја останува надвор од Унијата, толку е поголема разликата помеѓу неа и земјите-членки, рече министерот. 
