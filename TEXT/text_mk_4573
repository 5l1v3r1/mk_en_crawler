23/04/2009
Од Пол Чикои за Southeast European Times во Букурешт -- 23/04/09
На 37-мата Меѓународна изложба на пронајдоци, што се одржа во Женева од 1-ви до 5-ти април, претпријатие од Букурешт едногласно ја освои гран при наградата на саемот, со 82 гласа од жирито. Домашнофинансираната фирма МБ Технолоџи (позната во Романија како МБ Телеком СРЛ), победи со својот автоматски скенер со гама зраци, Робоскан 1М.
Производот, кој е веќе патентиран во Азија, САД и Европа, е единствен ваков систем во светот, кој еден оператор може да го управува од далеку, целосно елиминирајќи го ризикот од зрачење. За неколку секунди, мобилниот систем може да идентификува радиографија на автомобил, камион, контејнер или кој било друг предмет со слична големина. 
Робоскан 1М е дизајниран посебно за царинските инспекции и е, наводно, поставен во најмалку девет романски погранички контролни точки. Неговите клучни предности се: малата тежина, минималната потреба од персонал, зголеменото маневрирање и продуктивност, значителното намалување на енергетската потрошувачка и зголемениот капацитет за проверка. 
„Се надеваме дека нашиот успех ќе биде пример за другите претпријатија и дека ќе го промени ставот на владата кон истражувањето“, рече извршниот менаџер на МБ Технолоџи, Константин Сима за Southeast European Times. Со години, намалените државни средства ги принудуваат романските истражувачи да ги напуштаат големите проекти или да работат во странство. 
Сима рече дека 25 од 65-те вработени во претпријатието работеле на проектот Робоскан околу четири години. Инвестицијата достигнала 6 милиони евра. 
На минатогодишниот саем во Женева, 50-те пронајдоци на Романија освоија 25 златни медали и 20 сребрени медали. Но, Антон Антон, претседател на Националната управа за научно истражување, се жали за „недостаток на интерес за пронајдоците“. Националниот завод за пронајдоци и регистрација на трговски марки документирал само седум пронајдоци во изминатите 18 месеци.
За разлика од тоа, според Светската организација за интелектуална сопственост „пријавите од Јапонија, САД, Република Кореја и Германија, добиле 73 отсто од вкупно 727.000 патенти во светот во 2006 година, последната година за која се издадени статистички податоци. 
Недостатокот на креативна динамика во Романија е присутна и покрај извонредната национална историја на пронаоѓаштвото. Претходно Романците го измислија пенкалото и млазниот авион, како и пионерската спелеологија, геријатрија и бактериологија. 
