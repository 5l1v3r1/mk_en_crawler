06/08/2009
Од Христос Рингас за Southeast European Times во Атина -- 06/08/09
Малиот, но растечки, град во стар стил, околу 150 километри западно од Атина -- Акрата -- е едно од најубавите крајбрежни туристички места на Коринтскиот Залив.
Акрата е преполна со прекрасни области, со воодушевувачки глетки од гребените, борови дрвја и реката Крати, која тече низ градот, источно од Капе Акрата.
Јужно од Акрата, туристите можат да го посетат Езерото Цвилу и соседните населби, како што се Солос и Зарухла. Изобилството на природна убавина во Акрата, ја прави одлично место за пешачење. 
Градската плажа, каде што се сместени хотелите, е на неколку километри североисточно, кон Капе.
Aкрата, исто така, нуди одличен избор на таверни, ресторани и барови, кои се поредени на градското шеталиште покрај брегот, кое е идеално за вечерни прошетки. 
Грагорестата плажа има добра сенка од дрвјата и големо шеталиште. Има неколку одлични места за сурфање, каде што брановите се шират и удираат на брегот. 
Многу модерни хотели и приватни туристички објекти никнаа во Акрата во последнава деценија. Но, и покрај новите луксузни сместувачки капацитети, многу посетители се одлучуваат за популарниот градски камп на плажата.
Некои патници си го планираат своето време и ги посетуваат локалните плажи во околните села, како што се Трапеза, Платонос и Егира.
Има мноштво најразлични културни активности во Акрата според Ефи Хаѕигригориу, претставничка на општината.
„Посетителите може да го искористат карневалот кој се разви во годишен настан и се одржува секоја пролет. Верскиот празник Спасение, кој се празнува на 6-ти август и различните културни настани во текот на летото, се меѓу главните туристички атракции“, рече Хаѕигригориу.
Стариот град Егира и неговиот амфитеатар се сместени веднаш до Акрата, а Манастирот на Светото тројство од 17-тиот век, може да се најде во предградието на градот. 
За спортистите неодамна беа изградени тениски терени и фудбалски игралишта -- и ако сето тоа трчање наоколу ви го отвори апетитот, локалната храна е исклучителна. Таверната Ламброс грил, која има маси веднаш до градската плажа, е особено популарна. 
