27/07/2012
Дражен Ремиковиќ за Southeast European Times во Сараево -- 27.07.12
Генералниот секретар на ОН, Бан Ки-мун, ја заврши својата посета на поранешните југословенски републики оваа недела, со официјална посета на меморијалниот центар во Сребреница во четвртокот (26-ти јули), предизвикувајќи остра реакција во Република Српска (РС).
Српските власти, организациите на ветераните и жртвите, ја осудија посетата на Бан и рекоа дека тој требаше да посети и други места, каде што настрадаа Срби и други националности.
Дарко Бабаљ, пратеник на Српската демократска партија (СДС), рече дека сите биле задоволни од посетата на Бан, но говорот што шефот на ОН го одржа во парламентот се чинеше малку „едностран“.
„Разочарани сме од фактот што Бан отиде да им оддаде почит на жртвите на една нација. Во БиХ има три нации и на сите страни имаше убиени во војната. Ќе биде многу подобро ако светските високи претставници се фокусираат на економските проблеми, наместо да одржуваат политички говори кога ќе дојдат во БиХ“, рече Бабаљ за SETimes.
Недељко Митровиќ, претседател на Организацијата на семејствата на заробените, убиените војници и исчезнатите цивили во РС, рече дека игнорирањето на српските жртви стана практика на меѓународните високи претставници што ја посетуваат БиХ.
„Излегува дека само Србите се виновни за сето она лошо што се случи тука. Бан е претставник на сите народи, а не само на еден“, рече Митровиќ за SETimes.
Бан се состана со членовите на претседателството на БиХ и претставниците на Министерскиот совет на БиХ, и одржа говор во државното собрание.
„ОН не ја исполнија својата обврска [бидејќи не го спречија геноцидот во Сребреница. Ја научивме лекцијата од овој ужасен настан. Тоа може да спореди со денешната ситуација во Сирија, каде што меѓународната заедница е повторно на тест“, изјави Бан пред делегатите на собранието.
По обраќањето на Бан, претседателот на РС Милорад Додик изјави за новинарите дека причината за отпочнувањето на конфликтот беше меѓународното признавање на БиХ како држава.
Мујо Хаџиомеровиќ, претседател на Бошњачкиот клуб на делегати во Националното собрание на РС, рече дека е изненаден од реакцијата на Додик.
„Ако еден човек кој е на една толку висока политичка позиција има сила да дојде во БиХ и да каже: ,Згрешивме, простете ни’, не разбирам зошто ... некој кој живее во БиХ [би] рекол нешто такво. Со посетата на Сребреница, Бан испрати порака дека меѓународната заедница силно ја поддржува БиХ, и дека правдата ќе биде задоволена“, рече Хаџиомеровиќ за SETimes.
Граѓаните, исто така, имаат поделено мислење за посетата.
Сеада Ливњак, 35, од Добој вели дека властите во РС реагираа без причина.
„Човекот јасно кажа дека оди во Сребреница да им оддаде почит на сите жртви. Нормално е да се направи тоа на местото каде што животот го изгубија најголем број жртви. Овие реакции само носат понатамошни несогласувања“, рече Дувњак за SETimes.
Марк Косљеновиќ, 28, од Бања Лука, смета дека прашањето за посетата на Сребреница се користи за политички цели.
„Илјадници српски цивили беа убиени во војната. Никој не се ни сеќава на овие луѓе кога ќе дојдат во БиХ. Верувам дека политичарите не се сеќаваат дури ни на жртвите од Сребреница. Тие доаѓаат само за да направат слика за себе, да дадат изјави во весниците“, рече Косљеновиќ за SETimes.
