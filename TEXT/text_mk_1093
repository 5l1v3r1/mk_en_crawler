04/12/2007
Tурскиот претседател Абдула Ѓул во неделата (2-ри декември) пристигна во Пакистан, во дводневна посета за унапредување на односите помеѓу двете земји. Ѓул се состана со претседателот Первез Мушараф, премиерот Мухамадмиан Сомро, и поранешните премиери Беназир Буто и Наваз Шариф. 
*** 
Пет амбасадори на НАТО -- од Италија Стефано Стефанини, од Грција Трасивулос Стаматопулос, од Шпанија Бенавидес Оргаз, од Норвешка Ким Траавик и од Романија Сорин Дукару, во петокот (30-ти ноември) ја завршија дводневната посета на Aлбанијa. Амбасадорите се состанаа со министерот за надворешни работи, Лулзим Баша, и разговараа за напредокот на Албанија во спроведувањето на реформите. 
*** 
Претседателот на бугарското собрание, Георги Пирински, во неделата (2-ри декември) пристигна во дводневна официјална посета на Aлбанија. На состанокот со неговата албанска колешка, Јозефина Топали, Пирински ја потврди поддршката на Бугарија за евроатланските аспирации на Албанија, истакнувајќи дека членството на Албанија во НАТО ќе ја подобри стабилноста во регионот. 
*** 
Претседателот на претседателството на Босна и Херцетовинa (БиХ) Жељко Комшиќ во средата (28-ми ноември) во Париз се состана со група од десет членови на францускиот парламент. Тие разговараа за ситуацијата во Југоисточна Европа и за перспективите за влез во ЕУ за регионот.
*** 
Maкедонијa се наоѓа во историски период во кој очекува да биде поканета да влезе во НАТО, рече во средата (28-ми ноември) македонскиот премиер Никола Груевски, по состанокот со својот бугарски колега Сергеј Станишев, во Софија. Груевски рече дека Македонија очекува Бугарија да ги покаже своите добрососедски односи и да даде „добар глас“ за пристапот на Македонија во ЕУ и во НАТО.
*** 
Кипарскиот претседател Тасос Пападопулос пристигна во четиридневна официјална посета на Грција во вторникот (27-ми ноември), при што се состана со <b>грчкиот</b> премиер Костас Караманлис. Тие разговараа за координирање на потезите во врска со кипарското прашање. 
*** 
По состанокот со албанскиот колега Сали Бериша во понеделникот (3-ти декември) во Тирана, италијанскиот премиер Романо Проди рече дека Италија целосно ја поддржува интеграцијата на балканските земји во ЕУ. Тој, исто така, изрази поддршка од Италија за интеграцијата на Албанија во НАТО. 
*** 
Египетскиот претседател Хосни Мубарак во понеделникот (3-ти декември) ја започна тридневната официјална посета на Грција. Тој и неговиот грчки колега, Каролос Папуљас, разговараа за билатералните односи, настаните во регионот, палестинското прашање и ситуацијата на Блискиот Исток и Африка. 
*** 
Црногорскиот министер за одбрана, Боро Вучиниќ, и американскиот амбасадор во Подгорица, Родерик Мур, во понеделникот (3-ти декември) потпишаа договор. Според договорот, Црна Гора ќе го уништи застареното мало и средно оружје, како услов за пристапот во НАТО. 
(Разни извори 26/11/07-04/12/07)
