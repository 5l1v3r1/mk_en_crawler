05/06/2013
Александар Павлевски за Southeast European Times во Скопје -- 05.06.13
Бугарските политички водачи и граѓаните испраќаат пораки на помирување и добрососедски односи со Македонија, зголемувајќи ги надежите дека земјата ќе ги поддржи преговорите за членство на Македонија со ЕУ на престојниот самит на ЕУ во Брисел.
„Ја поддржуваме европската перспектива на сите наши соседи, вклучително и нашите браќа од Македонија“, рече Марин Рајков, поранешен бугарски премиер, на прес-конференцијата на крајот од мај.
Јове Кекеновски, професор по политички науки на охридскиот Факултет за туризам, рече дека довербата меѓу двете држави треба да продолжи да се засилува.
„Иако извештајот на Европската комисија од 2013 година го истакнува напредокот во добрососедските односи [меѓу Македонија и Бугарија] и се преземени неколку мерки за градење на довербата, бугарските политичари сѐ уште се закануваат дека ќе ја блокираат нашата интеграција во ЕУ“, рече Кекеновски за SETimes.
„Градењето меѓусебна доверба ќе овозможи во иднина да се ослободиме од историските стереотипи и едностраните толкувања на историјата“, рече Кекеновски.
Владимир Божиновски, аналитичар во скопскиот Демократски институт, рече дека недостатокот на вистинска, ефикасна влада во Бугарија до крајот на мај имаше негативно влијание врз Македонија.
„Ако се очекува само Македонија да направи отстапки [на самитот на ЕУ], нема да има напредок“, рече Божиновски.
Ѓорѓи Спасов, поранешен амбасадор на Македонија во Бугарија, исто така, смета дека политичката ситуација влијае на актуелниот официјален бугарски став во однос на Македонија.
„Во време кога е јасно дека Македонија нема да добие датум за преговори со [EУ], можеби актуелното бугарско раководство пресметало дека е подобро да направи поголемо зближување со Грција“, изјави Спасов за македонските медиуми.
Андреј Ковачев, бугарски пратеник, изјави за македонскиот дневен весник Дневник дека Софија не сака да покаже сила во ЕУ давајќи му поддршка на грчкото вето.
„Бугарија нема да стави вето за Македонија. Факт е дека заклучоците на Европскиот совет беа усвоени едногласно од сите земји-членки. Ако е тоа вето, тогаш е од сите 27 земји-членки“, рече Ковачев.
Според него, Бугарија сака да има одлични односи со Македонија.
„Двете држави мора да најдат заеднички јазик ... за да се придвижат кон поголема интеграција и стабилизација. Народот имаше доволно проблеми“, рече за SETimes Никола Крстевски, жител на Скопје.
„Македонците мора да прифатат компромис кога станува збор за историјата. Ги сметаме Македонците за наш најблизок народ со кој делиме заедничка историја. Тие велат дека се поинакви и посебни, а вистината е најверојатно некаде на средина. Во иднина мора да има поголема економска и културна соработка, дури и кога станува збор за историјата, ако сакаме да се придвижиме напред кон обединета Европа“, рече за SETimes Мариа Василева, жителка на Софија.
 Дали сметате дека односите меѓу Македонија и Бугарија ќе се подобрат на јунскиот самит на ЕУ? Кажете ни што мислите долу.  
