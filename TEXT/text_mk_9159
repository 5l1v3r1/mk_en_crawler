13/10/2012
Дражен Ремиковиќ за Southeast European Times во Фоча -- 13.10.12
Еколошките организации и локалното население во Фоча, источна БиХ, се спротивставија на плановите на владата на Република Српска да изгради четири хидроелектрични централи на реката Дрина, една од најголемите реки на Балканот.
Противниците тврдат дека екосистемот и животната средина ќе бидат сериозно загрозени ако 30 километри од реката бидат претворени во езеро.
Градоначалникот на Фоча Здравко Крсмановиќ рече дека нема да дозволи централите да бидат изградени без да им даде можност на граѓаните да го искажат своето мислење.
„Никој не нé праша дали сме за ова, ниту еден документ за градежен план не пристигна во Фоча“, рече Крсмановиќ за SETimes.
„Дрина е една од најчистите реки во Европа и владата сака да ја удави. Дури и црногорските власти предупредија за можни еколошки проблеми. Ќе одржиме референдум на кој луѓето ќе се изјаснат дали сакаат да се изгради оваа хидроцентрала. Никој од Бања Лука не може да одлучува за судбината на граѓаните на Фоча“, рече тој. 
Владата на РС минатата недела потпиша договор за изградба на четири хидроцентрали со германското енергетско претпријатие РВЕ енерџи корпорејшн, кои се очекува да бидат изградени на почетокот од 2014 година. Централите би требало да генерираат околу 750 гигаватчасови годишно, а изградбата ќе чини 460 милиони евра.
Претставници на владата рекоа дека нема апсолутно никаква опасност кога станува збор за екологијата и еколошкиот систем во оваа област.
„Имаме гаранции [од] РВЕ дека изградбата ќе се одвива со почитување на сите еколошки стандарди применливи во Европа. Тоа е најважната работа во целата приказна“, им рече на новинарите министерот за индустрија, енергија и рударство, Жељко Ковачевиќ, по потпишувањето на договорот.
Сличен отпор за изградбата хидроцентрали се случува и во другите регионални земји.
Хрватските граѓани и невладини организации протестираа поради владиниот проект за изградба на централа на реката Омбла. Студиите за животната средина на хрватското Министерство за заштита на животната средина покажуваат дека централата може да й наштети на животната средина.
Србија планира да изгради две хидроцентрали на реката Лим, на југот од земјата, но граѓаните велат дека тие нема да дозволат нивната околина „да стане мочуриште“.
Миодраг Дакиќ, директор на Центарот за животна средина во Бања Лука, невладина организација која се занимава се екологијата, вели дека властите покажуваат висок степен на игнорирање на еколошките правила.
„Браните и објектите имаат огромно влијание врз животната средина во реките и живиот свет кој зависи од реката. Од друга страна, многу малку се прави за експлоатација на другите обновливи извори на енергија, како што е соларната, ветровата, геотермалната енергија и енергијата од биомасите“, рече Дакиќ за SETimes.
Граѓаните велат дека ќе ги бранат своите куќи и имот.
„Во сливот на реката има две гробници, Муслиманска и Православна. Двете ќе бидат поплавени ако тие [ги изградат хидроцентралите]. Да не ги споменуваме стотиците куќи и семејства што ќе останат без ништо. Зошто би сакал работа во хидроелектрична централа ако истата централа ми ја преплавува мојата куќа?“, рече за SETimesМануб Јаковљевиќ, фармер од Фоча.
