19/04/2005
ТИРАНА, Албанија -- Министерството за европски интеграции во понеделникот (18-ти април) објави дека ЕУ ќе ја зголеми својата помош за Албанија за 5 милиони евра, односно на вкупно 63,5 милиони евра. Парите, кои се доделени во вид на донации, ќе бидат обезбедени во текот на следните пет години и ќе бидат искористени за обнова на судскиот и затворскиот систем, зголемување на административниот капацитет и подобрување на животната средина и инфраструктурата. 
Во другите вести од понеделникот, Парламентот одлучи да формира 14 работни групи кои ќе ги верификуваат избирачките списоци пред парламентарните избори ова лето. Официјалните претставници велат дека групите ќе ги проверат списоците за Тирана и другите поголеми општини, меѓу кои и Драч, Скадар, Валона и Корча. (Албански вести - 19/04/05; AП - 18/04/05)
