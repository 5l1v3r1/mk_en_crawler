10/03/2009
(Меѓународна кризна група - 09/03/09)
Меѓународната заедница не смее да брза со затворање на Канцеларијата на високиот претставник (ОХР) во Босна и Херцеговина (БиХ) бидејќи моменталните услови не го дозволуваат тоа, објави во понеделникот (9-ти март) Меѓународната кризна група (МКГ). 
Со зголемувањето на етничките тензии и влошувањето на ситуацијата во БиХ, преземањето чекор во тој правец „би ја ставил на ризик релативната стабилност на државата и напредокот постигнат досега“, предупредува познатата лоби група со седиште во Брисел во својот извештај.
МКГ го објави документот пред клучниот дводневен состанок на Советот за спроведување на мирот (ССМ), тело од 55 држави и меѓународни организации кои го надгледуваат спроведувањето на Дејтонскиот мировен договор од 1995 година. Состанокот ќе започне во Сараево на 25-ти март. 
ССМ не треба да одлучи да стави крај на мандатот на високиот претставник и неговата канцеларија до 30-ти јуни, „како што беше претходно најавено“, вели МКГ. „Наместо тоа, советот треба ... да реши канцеларијата да остане“ додека БиХ не ги исполни сите услови за преминување од ОХР во канцеларија на специјалниот претставник на ЕУ (ЕУСР). 
Новиот висок претставник треба да ги задржи извршните (бонските) ингеренции, но треба да ги користи само во малку ситуации, како што е спречување на сериозните закани и кршења на Дејтонскиот договор.
БиХ сé уште не се придрижува целосно на Дејтонскиот договор -- не го реши статусот на областа Брчко и проблемот со државната сопственост, истакна МКГ. 
Затоа, одлуката за затворање на ОХР „би донесла ризик да се намали способноста на ЕУ за примена на цврста политика кон Босна“ и би го заслабнала нејзиниот регионален кредибилитет, предупредува студијата.
„Откако ќе се затвори ОХР, се надеваме до крајот на 2009 година, ќе биде потребна силна мисија на ЕУ како за заштита на стабилноста на Босна, така и за охрабрување на нејзината кандидатура за членство“ вели МКГ. 
Покрај тоа, ЕУ ќе мора да ги реши сé подлабоките пукнатини кои ги делат трите најголеми етнички групи во државата. 
„ЕУ треба да реши да дејствува како гарант на Дејтон против едностраниот предизвик и сега треба да почне да се фокусира на конкретните овластувања што ги бара нејзиниот Специјален претставник, како и на зголемување на финансиската поддршка“, се вели во извештајот.
Мисијата на ЕУ, која ќе ја замени ОХР, треба да работи под висок официјален претставник, кој ќе дејствува како ЕУСР и како шеф на делегацијата на Европската комисија во БиХ.
Покрај тоа, се вели во извештајот, ЕУ треба да преговара за договор со БиХ кој ќе го гарантира Дејтонскиот договор, во кој ЕУ ќе го отфрли „повлекувањето од државата“ на кој било ентитет или различните дејства што ги намалуваат ентитетите на БиХ. 
МКГ, исто така, препорача ЕУСР да поднесува редовен извештај до Советот за безбедност на ОН и другите заинтересирани страни. Истата препорачува и американска соработка со ЕУСР и зголемување на присуството на НАТО во БиХ. 
