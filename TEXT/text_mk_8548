11/10/2011
Линда Карадаку за Southeast European Times во Приштина -- 11.10.11
Тековните протести од страна на Србите во северот на Косово предизвикаа сериозна безбедносна загриженост за војниците на НАТО распоредени таму. Во вториот дел од ова ексклузивно интервју со дописничката на SETimes Линда Карадаку, генерал Ерхард Древс повикува на нови решенија.
 SETimes: Кое може да биде решението за северот? Каква би била вашата улога во тоа решение?
 Генерал Ерхард Древс: Tоа е сложена ситуација која бара сите актери да размислат за нови пристапи. Имајќи го предвид тоа, Косово не е единственото место во светот каде што постојат вакви ситуации. Сигурен сум дека, во еден момент, водачите ќе донесат вистински одлуки. 
Фактот дека Белград и Приштина разговараат за техничките прашања во рамките на дијалогот олеснат од ЕУ, ми покажува дека е можен напредок. Во однос на северот, двете страни мора да работат политички за да го најдат патот напред. Освен тоа што придонесува за безбедна и сигурна средина, што е предуслов за успешни политички процеси, КФОР нема улога во тоа.
 SETimes: Имате ли контакти со локалното население на северот? Како луѓето на северот реагираат кон КФОР? 
 Древс: Сметам дека луѓето на северот од Косово знаат зошто сме тука и што може да очекуваат од нас. Како насекаде во Косово, моите војници комуницираат со луѓето на теренот. Тоа е клучно за каква било воена операција: без контакти со луѓето чија ситуација сакате да ја подобрите, не можете да бидете успешни. Оние кои бараат мирен пат напред, а тоа е мнозинството, се чини дека нé гледаат во позитивно светло. Оние кои сакаат да предизвикуваат проблеми не нé сакаат многу. Тие знаат дека ние не се согласуваме со нивната агенда, и дека сме подготвени да се спротивставиме. 
 SETimes: Како ги оценувате кримијналните групи на северот? Како планирате да се справите со нив? 
 Древс: Не е наше да испитуваме кој стои зад насилството. Криминалот е задача на полицијата, а не војската. Но, секоја употреба на насилство е неприфатлива и КФОР нема да толерира враќање на судирите од минатото.
 SETimes: Војници на КФОР беа повредени во последните судири, како и српски демонстранти. Очекувате ли ескалација на ситуацијата на северот? 
 Древс: Секогаш е жално кога има повредени. Но, понекогаш тоа е цената што ја плаќате за да ја извршите својата работа. Од страна на демонстрантите, тие знаеја точно како ќе реагираме и затоа не требаше да се изненадени. За КФОР, насилството е неприфатливо, без оглед која партија, група или поединец го предизвикува. Ги повикувам сите да вложат напори и да разговараат едни со други, наместо да се конфонтираат.
 SETimes: Како ги оценувате предупредувањата на косовската влада дека ќе продолжи со обидот за воспоставување суверенитет на северот? 
 Древс: Јас не смеам да ги коментирам политичките прашања. Нашата мисија е да загарантираме сигурна и безбедна средина за сите луѓе во Косово, без оглед на која политичка група припаѓаат, или какви политички ставови имаат. Политичките проблеми мора да се решаваат политички и јас сум сигурен дека властите во Приштина го знаат и ценат тоа. 
 SETimes: Можете ли да потврдите дека имало состанок меѓу КФОР и КЕК, Косовското претпријатие за електрична енергија за прашањето на Езерото Газивода? Што беше разговарано, кој е проблемот со Езерото Газивода?
 Древс: Немаше состанок меѓу КФОР и КЕК. Извештаите за тоа се неточни. 
 SETimes: Можете ли да потврдите дека Србите на северот се тие што ја запреле водата од Езерото Газивода за КЕК? Ако е така, што може КФОР да стори?
 Древс: Не можам да потврдам дека Србите на северот го запреле протокот на водата од Езерото Газивода за КЕК. Тоа е работа што треба да ја утврди претпријатието. Според моите сознанија, КЕК моментно работи на одржување кое влијае на количината на енергија што може да ја генерира.
 SETimes: Кој го чува Езерото Газивода? Колку е важно истото како безбедносно прашање со последици за цело Косово?
 Древс: Нема извештаи за каква било закана за ова езеро, ниту, пак, јас сметам дека тоа е безбедносно прашање за Косово. Во поглед на неговата техничка улога за работењето на КЕК, не би сакал да шпекулирам бидејќи не сум експерт. Сепак, тоа се технички, а не безбедносни прашања. 
 За да го прочитате првиот дел од ова интервју, кликнете тука.  
