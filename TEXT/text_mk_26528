10/09/2009
БРИСЕЛ, Белгија -- Канцеларијата против измами на ЕУ (ОЛАФ) ги поддржува дејства што ги презема владата на премиерот Бојко Борисов и нејзините антикорупциски мерки, изјави во средата (9-ти септември) генералниот директор на ОЛАФ, Франц-Херман Брунер, по состанокот со Борисов во Брисел. Тој е во прва официјална посета таму како премиер. Во негова придружба се министерот за внатрешни работи, Цветан Цветанов, министерката за правда, Маргарита Попова, министерката за надворешни работи, Румјана Желева, и министерот за земјоделство и храна, Мирослав Најденов.
Пред посетата, владата го претстави новиот пакет мерки за реформа на судството и борба против корупцијата. Мерките вклучуваат забрана на кеш договори за големи суми, особено при продажба на имот, како и потранспарентна работа на јавните администратори и бројни ревизии за искоренување на корупцијата и даночното затајување. По состанокот Брунер ја повика Бугарија да продолжи по овој пат. Борбата против корупцијата е клучна за деблокирање на финансиската поддршка од ЕУ, додаде тој. (Дарик, Дневник, Фокус, БНР, БНТ, Vesti.bg - 09/09/09)
