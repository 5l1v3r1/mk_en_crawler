13/06/2005
Од Јелена Тусуп за Southeast European Times во Белград – 13/06/05
Минатиот месец Белградскиот окружен суд ја повлече потерницата за апсење на Мирјана Марковиќ, претседателот на Југословенската левичарска партија и сопруга на поранешниот југословенски претседател, Слободан Милошевиќ. Потерницата беше издадена откако таа не се појави во судот во април 2004 година за да се соочи со обвиненијата за злоупотреба на власта. Се смета дека таа ја напуштила Србија во февруари 2003 година и дека оттогаш живее во Москва. 
Меѓународната потерница произлегува од наводите дека Марковиќ го искористила своето влијание за да обезбеди неовластено доделување на становите на српската влада, од кои еден й е даден на дадилката на нејзиниот внук. Полицијата подоцна ја прогласи за осомничена во еден далеку посериозен случај -- убиството на поранешниот водач на Српската комунистичка партија, Иван Стамболиќ. 
Стамболиќ, кој се сметаше за политички ментор на Милошевиќ, беше отфрлен од страна на својот штитеник во 1987 година, а потоа беше киднапиран и убиен во летото 2000 година. Неговото тело не беше пронајдено сé до атентатот на поранешниот српски премкиер Зоран Ѓинѓиќ во 2003 година. 
Повлекувањето на меѓународната потерница, според многумина, не претставува само среќа на Марковиќ. Малцинската влада на премиерот Воислав Коштуница неодамна се соочи со можноста за гласање недоверба. Беше потребна „тивка поддршка“ од Социјалистичката партија -- на чие чело сé уште се наоѓа Милошевиќ -- за да остане на власт. Опозициските политичари, како и некои во самата владејачка коалиција, го обвинија Коштуница дека се согласил да й даде на Марковиќ слобода да се врати во Србија, во замена за потребните гласови. 
Според министерот за надворешни работи на Србија и Црна Гора, Вук Драшковиќ, повлекувањето на потерницата не е изненадување. 
„Ако Србија навистина ги негува европските вредности, ќе се докаже дека Мирјана Марковиќ е виновна за убиство“, рече Драшковиќ, наведувајќи неколку случаи -- атентатот врз новинарот и сопственик на весник Славко Чурувија, на четворица членови на партијата на Драшковиќ и убиството на Стамболиќ -- кои се поврзуваат со брачниот пар Милошевиќ. „Во тој случај Русија ќе ја екстрадира во Србија.“ 
Одлуката на белградскиот суд претставува одговор на ветувањето на адвокатот на Марковиќ, Зденко Томановиќ, кој рече дека таа ќе се појави на следното судско рочиште закажано за 15-ти септември. „Невообичаено“ е за еден суд да повлече потерница врз основа на ветување на адвокат, вели претседателот на српскиот Уставен суд, Слободан Вучетиќ. 
Сепак, останува нејасно дали Марковиќ, всушност, може слободно да се врати во Србија, со оглед на тоа што против неа сé уште постои потерница на домашната полиција во врска со убиството на Стамболиќ. 
Ивана Рамиќ, портпарол на Белградскиот окружен суд, информираше дека Марковиќ ќе биде уапсена, а потоа и ослободена со кауција во очекување на исходот на нејзиното судење. 
Според мислењето на јавноста, Марковиќ има силно влијание врз својот сопруг, со кого таа се запознала уште во средношколските денови. Како поранешна професорка по социологија на Белградскиот универзитет, таа беше активен публицист и напиша огромен број колумни во весници и книги кои -- за време на годините на власт на режимот -- беа печатени во масовни тиражи, но имаа скромна продажба. 
