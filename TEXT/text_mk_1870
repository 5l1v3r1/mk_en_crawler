16/09/2004
Од Арди Пулај за Southeast European Times во Тирана - 16/09/04 
На овогодинешната конференција во Тирана претставниците на централните избори комисии (ЦИК) од земјите од Централна и Источна Европа ветија финансиска помош во организирањето на парламентарните избори во Албанија, закажани за 2005 година. 
На конференцијата, која се одржа во периодот од 9-ти до 11-ти септември, присуствуваа делегации од 21 земја-члена на Здружението на официјални претставници на изборни комисии од Централна и Источна Европа (ЗОПИКЦИЕ). Присутни беа скоро 140 централни изборни комисии, како и претставници на институциите кои се специјализирани за избори и претпријатија кои произведуваат изборна инфраструктура.
Централната тема беше потребата од зголемување на одѕивот на гласачите -- проблем кој учесниците го опишаа не само како албански, туку и како регионален и европски. Претседателот на ЗОПИКЦИЕ, Илиријан Цечибаши -- првиот Албанец кој ја врши оваа функција -- повика на спроведување на анализа за причините за намалувањето на одѕивот, како и на вложување напори за идентификување на најефикасните начини за спречување на тој тренд. 
И додека Албанија се подготвува за своите парламентарни избори, меѓународната заедница од Владата и од политичките партии побара помош во подготвителниот процес. На 10-ти септември, амбасадорот на Европската комисија во Тирана, Луц Салцман, и амбасадорот на ОБСЕ, Осмо Липонен -- кои присуствуваа на отворањето на ЗОПИКЦИЕ -- ја потврдија важноста на одржувањето на слободни и фер избори за интеграцијата на Албанија во европските структури. 
Наведувајќи ги избирачките списоци како главна грижа, Салцман и Липонен побараа од политичарите да дејствуваат врз основа на препораките за непристрасна парламентарна комисија за изборни реформи. ЕУ објави дека на Мисијата на ОБСЕ во Албанија ќе й додели 800.000 евра за решавање на проблемот со избирачките списоци. 
ЗОПИКЦИЕ, основана во 1991 година со седиште во Будимпешта, функционира независно од партиите и владите. Таа има 21 институционален член и ужива статус на учесник во Советот на Европа. Оваа година ЗОПИКЦИЕ се поврза со Одделот на ОН за јавно информирање. Првобитната цел на организацијата е да го помага одржувањето на слободни, демократски и фер избори, и да обезбедува форум за размена на информации за изборните и политичките процеси помеѓу изборните претставници и научните експерти.
