07/06/2005
Од Душан Косановиќ за Southeast European Times во Белград -- 07/06/05
Министерот за одбрана на Србија и Црна Гора, Првослав Давиниќ, рече дека очекува еден од главните обвинети од страна на Трибуналот на ОН за воени злосторства, Ратко Младиќ, да се појави пред Хашкиот трибунал во следните неколку месеци. На семинарот во понеделникот (6-ти јуни) Давиниќ рече дека властите во Србија и Црна Гора се свесни оти нивните надежи за евроатланска интеграција нема да продолжат додека Младиќ се наоѓа на слобода и тие се решени да го решат овој случај. 
Неодамнешното прикажување на видеоснимката со убиствата на затворениците од Сребреница ја направи целосната соработка со Трибуналот на ОН за воени злосторства дури и поитна, додаде министерот. 
По овогодинешниот состанок на ЕБРД, чиј домаќин беше Белград, кај властите се зголемува оптимизмот околу изгледите за интеграција. Според сојузниот министер за човекови и малцински права, Расим Љајиќ, соработката со Хаг и понатаму останува клучното прашање што не смее да се занемари. 
„Прашањето на Ратко Младиќ постојано избива на површина“, рече Љајиќ по посетата на Вашингтон, каде што се состана со официјални претставници на Стејт департментот и Националниот совет за безбедност. „Експлицитно беше речено дека без негово апсење, Србија и Црна Гора нема да биде примена во Партнерството за мир (ПзМ).“ 
На почетокот од оваа година американскиот амбасадор во Белград, Мајкл Ц.Полт објави дека Вашингтон ја суспендира финансиската помош за Белград сé додека не се подобри соработката. Љајиќ рече дека верува оти тоа ќе се промени дури откако Србија и Црна Гора ќе обезбеди „вистински активности и докази“. 
Помошта од САД влијаеше на меѓународниот финансиски рејтинг на земјата и нејзината можност за добивање поддршка од институциите како ММФ и Светската банка, истакна тој. 
Брисел, исто така, ја истакна важноста на соработката со Хаг. И покрај позитивната физибилити студија од ЕУ „тешко е да се замисли“ дека Договорот за стабилизација и асоцијација ќе биде потпишан во следните шест години, ако отворените прашања поврзани со Хашкиот трибунал не бидат целосно и успешно завршени“, рече германскиот амбасадор во Србија и Црна Гора Андреас Кобел. 
Во меѓувреме, во последниот извештај на Меѓународната кризна група се заклучува дека Србија направила значителен позитивни чекори во првите месеци од оваа година, но се предупредува дека владата и понатаму прави некои регресивни чекори.
Белградската администрација покажа напредок во врска со прашањето на воените злосторства, како и подготвеност за дијалог за конечниот статус на Косово, се вели во извештајот. „Ова се исплатеше. Наместо повторување на изолацијата што се закануваше на почетокот од годинава, [Србија] доби зелено светло од ЕУ за започнување на преговорите за Договорот за стабилизација и асоцијација - значителен првичен чекор кон членството. 
Поради динамиката „еден чекор напред, еден чекор назад“ што сé уште ги карактеризира реформите во земјата, меѓународниот притисок ќе биде потребен „за да се осигури одржување на реформите и вистински напредок“, се вели во извештајот. 
