07/03/2005
Од Давор Коњикушиќ за Southeast European Times во Белград -- 05/03/07
Поминаа повеќе од две години откако поранешниот југословенски парламент ја усвои Уставната повелба и законската регулатива за нејзина имплементација. По нејзиното потпишување од страна на тогашниот југословенски претседател Војислав Коштуница, црногорскиот претседател Мило Ѓукановиќ и други врвни претставници, уставната комисија помина неколку месеци изготвувајќи ги основните правни акти на новата државна унија.
Според извештаи на српските медиуми, повелбата, како и законската регулатива за нејзина имплементација се прекршени најмлаку седум пати во изминатите две години. Некои прекршување се унилатерални, други билатерални, а во некои случаи со взаемна согласност од страна на Белград и Подгорица. Уставите на Србија и Црна Гора се уште не се усогласени со Повелбата, и покрај тоа што 30-ти јуни 2003-та година беше последен рок за тоа. Двете составни државни се согласија да ја прекршат т.н „безбедносна“ клаузула според која министрите за надворешни работи и за одбрана не можат да бидат од иста република. Крајниот рок за усвојување на државни обележја измина, и покрај тоа што и српскиот и црногорскиот парламент минатата година започнаа процедури за усвојување на знаме, грб и химна. 
Половина од прекршувањата на одредбите од Повелбата се поврзуваат со „општиот феномен на прекршување на законот од страна на највисоките државни институции“, вели Драгор Хибер, професор на правниот факултет во Белград и пратеник од Демократската Партија кој беше еден од авторите на повелбата. Другата половина го одразува недостатокот на политичка волја кај државите-членки за формирање механизми преку кои би било институционализирано заедничкото живеење. Потпишаната повелба пропишува Србија и Црна Гора да имаат заеднички пазар, со слободен дотур на луѓе, стока, услуги и капитал. Ова не се случи во практиката. 30-дневниот рок за формирање институции на државната унија беше пропуштен, со најдолг период на чекање во кој беше вклучено назначувањето на судии за судот на државната унија. Годинава требаше да се одржат директни избори за избирање на парламентот на државната унија, но Црна Гора се противи да го направи тоа, а српскиот кабинет даде до знаење дека е подготвен да ги одложи истите. 
Едно од најзначајните прекршувања, вели Хибер, е неуспехот да се донесе закон за државна сопственост. Ваквиот закон требаше да одреди што ќе припадне во категоријата фиксна сопственост потребна за функционирање на Србија-Црна Гора; останатото би било поделено меѓу републиките врз основа на територијалните права. Најзначајните сфери кои би биле на удар се армиската сопственост и поранешните државни медиуми.
Со исклучок на Г17 Плус, чиј лидер, српскиот вице-премиер Мирољуб Лабус, има изјавено дека повелбата не ги одразува актуелните односи меѓу составните републики, сите партии во српскиот парламент силно го поддржуваат опстанокот на државната унија. Во една изјава дадена на втората годишнина од повелбата, Коштуница рече дека документот се уште претставува најдобро достапно решение, и покрај неговите системски и оперативни недостатоци. Во Црна Гора, Ѓукановиќ и неговата влада силно се залагаат за потполна независност, додека пак опозициската Социјалистичка Народна Партија сака да ја зачува унијата. И поборниците и критичарите на државната унија се повикуваат на една цел, а тоа влез во ЕУ. Според силите настроени кон независност во Црна Гора, соединувањето со Србија го забавува процесот, особено поради непослушноста на Белград во врска со прашањата за воените злосторства. Коштуница и други, сепак, велат дека ЕУ вложи доста време и напор за постигнување на компромисен политички договор според кој беше изготвена повелбата и дека Брисел сепак сака да ги види Србија и Црна Гора како заедно се движат кон членство - и покрај неодамнешната одлука билатерално да пристапи кон економските прашања.
Зоран Лутовац, политички аналитичар кој беше дел од комисијата која ја изготви повелбата, верува дека секоја оценка на документот мора да ги вклучи политичките услови во кои беше направен. И покрај неговите недостатоци, вели тој, беше постигната една значајна цел. „Страстите беа оладени, особено во Црна Гора, правењето на еднострани потези беше спречено и беше отстранета опасноста од понатамошна дестабилизација на регионот. Оттогаш политичките конфликти се канализирани во институциите и не се излеани надвор од нив“.
На кратко, историјата на повелбата во текот на изминатите две години ги одразува компликациите и несигурностите кои ја карактеризираат државната унија, а иднината останува нејасна. Скоро сите се согласуваат дека добивањето позитивна оценка од страна на ЕУ за Физибилити студија за земјата, и на тој начин овозможувајќи му на процесот за членство да напредува, е главен приоритет. Но, дали тоа само по себе е доволно за да се одржи унијата останува да се види. 
Најновата иницијатива од Подгорица, која предложува формирање на нов комонвелт на независни држави - слично на она што го замени бившиот Советски Сојуз - предизвика дополнителна компликација. Српската влада категорично го отфрли планот, повторно истакнувајќи ја својата посветеност на status quo. Но, Ѓукановиќ истакнува дека состојбата на status quo предвидува референдум за независност во 2006-та година и се заколна дека ќе продолжи доколку двете страни не најдат алтернативен договор. 
