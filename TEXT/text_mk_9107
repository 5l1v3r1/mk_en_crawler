20/03/2012
Светла Димитрова и Пол Чикои за Southeast European Times во Софија и Букурешт -- 20.03.12
Европскиот парламент (ЕП) на 15-ти март усвои резолуција во која се осудува иницијативата на холандска екстремно десничарска партија против бугарските, полските и романските имигранти како „дискриминаторска и злонамерна“ и се критикува премиерот Марк Руте за тоа што ја толерира.
На почетокот од февруари, Партијата на слободата (ПВВ) постави веб-страница на која ги кани граѓаните на Холандија да испраќаат поплаки во врска со „масовниот“ прилив на луѓе од Централна и Источна Европа (ЦЕЕ) што бараат работа, особено од трите поранешни комунистички држави.
Страницата -- поставена од анти-имиграционата партија на Герт Вилдерс -- „отворено поттикнува дискриминација“ против работниците од ЕУ и шири раздор во холандското општество, истакнаа европратениците. Тие, исто така, ја обвинија ПВВ дека собира политички поени на сметка на луѓето од земјите на ЦЕЕ.
Документот беше усвоен со кревање раце и беше поддржан од претставниците на сите политички групи во законодавниот дом на ЕУ од 735 места. 
ЕП „најостро ја осудува веб-страницата што ја постави ПВВ, бидејќи истата е спротивна на основните европски вредности за човечко достоинство, слобода, еднаквост, владеење на правото и почитување на човековите права и ризикува да ги уништи основите на Унијата, како што се плурализмот, недискриминацијата, толеранцијата, солидарноста и слободата на движењето“, се вели во резолуцијата.
Иако не е членка на холандската владејачка коалиција, партијата на Вилдерс ја поддржува малцинската влада, која зависи од 25-те пратеници на ПКК за да обезбеди тесно мнозинство во националниот парламент од 150 места.
Резолуцијата на ЕП го повика холандскиот премиер да „ја осуди и да се дистанцира од оваа несреќна иницијатива“. Истата ја повикува владата на Руте „да не замижува“ пред политиките на ПВВ, кои се спротивни на основните вредности на ЕУ, како и „да испита дали оваа иницијатива резултира со поттикнување омраза и дискриминација“. 
Но, Руте го игнорираше повикот, тврдејќи во писмото до холандскиот парламент дека истиот го одразува индивидуалниот став на партијата за имиграцијата, а не официјалната позиција на владата за ова прашање.
„Судијата треба да одлучи дали една политичка партија го прекршила законот“, рече тој.
Романските аналитичари велат дека резолуцијата е важна, но нема да промени многу на теренот.
„Тоа е симболичен чин, но одлука која носи значителна политичка тежина, изразувајќи непријатност, што исто така влијае на нашите напори за пристапување во Шенген“, рече за SETimes Кристијан Гинеа, директор на Романскиот центар за европска политика.
„Резолуцијата на ЕП ја става Холандија во дефанзивна улога, истовремено давајќи й на Романија поголема морална основа. Но, во поглед на практичното влијание, нема многу што да се направи ако холандската влада ја задржи својата тврда позиција“, додаде тој. „Бидејќи нивното противење на пристапувањето на Романија и Бугарија во Шенген областа е принципиелна позиција и тоа ги компликува работите.“ 
Гинеа препорачува сериозен дијалог за оваа тема меѓу Хаг и Букурешт. 
„Мораме подобро да ги разбереме мотивите на Холандија. Мораме да седнеме и да разговараме со Холандија за конкретни прашања, како што се: како да го направиме напредокот што тие го бараат одржлив, да побараме, на пример, вклучувањето на Романија во следниот Паневропски механизам за соработка и верификација кој го следи судството“, подвлекоа романските аналитичари.
На улиците, Романците гледаат со разочарување на екстремистичката веб-страница.
„Човек гледа на Западот како на извор за демократски идеи. Тие ни кажаа и дури и продолжуваат да ни кажуваат што е дискриминација, на пример. И тоа е она што ни го прават сега“, рече за SETimes Анди Флореску, 38-годишен финансиски контролор.
„Прифаќањето на Романија и Бугарија во ЕУ вклучува слободно движење на луѓе и тие го знаат тоа. Да се кука по неколку години за губење работни места поради романските и бугарските работници, само заради гласачите, изгледа како примитивна политичка практика која не треба да се прости во денешна Европа. Уште повеќе, бидејќи е премолчено потпомогната од холандската влада“, додаде тој.
Кризата создава поволен терен за ксенофобични ставови, вели бугарскиот политички аналитичар Евгениј Даинов. 
„Екстремистичките политички партии се тие што ќе продолжат да добиваат сила сé додека има криза на довербата во етаблираните политички партии“, рече тој за SETimes. „Затоа ваквите иницијативи мора да се отфрлат на сите можни нивоа, во овој случај на ниво на институциите на ЕУ. Во спротивно, ќе бидеме потопени од вакви работи.“ 
