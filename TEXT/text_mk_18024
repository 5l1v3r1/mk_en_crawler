20/02/2007
САРАЕВО, Босна и Херцеговина (БиХ) -- Војниците на НАТО извршија рација во домовите на синот и ќерката на обвинетиот за воени злосторства во бегство, Радован Караџиќ, во вторникот (20-ти февруари) изутрина. Портпаролот Дерек Чапел рече дека Соња и Саша Караџиќ се осомничени за учество во мрежата на поддршка на нивниот татко и дека е запленет материјал за анализа. Слични претреси беа спроведени и во минатото. 
Во другите вести, премиерот на БиХ, Никола Шпириќ, во понеделникот ја повика меѓународната заедница да не го обновува мандатот на високиот претставник, меѓународниот официјален претставник кој ги надгледува институциите во земјата. Шпириќ вели дека присуството на такви официјални претставници создава впечаток дека БиХ не може да се справи со предизвиците на евроатланската интеграција. (AП, АФП, Ројтерс, РТС, Дневни аваз - 20/02/07; AФП; Ројтерс, РТРС, Срна - 19/02/07)
