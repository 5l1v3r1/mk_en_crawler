24/09/2012
Линда Карадаку за Southeast European time во Приштина -- 24.09.12
Земјите во Југоисточна Европа се длабоко навлезени на патот на надминување на долгата транзиција кон демократија и пазарно ориентирана економија, по распадот на Југославија во 1991 година.
Вил Бартлет, постар истражувач по Политичка економија на Југоисточна Европа, вели дека транзицијата ќе заврши кога учеството на приватниот сектор во економијата на земјата ќе се приближи до нивоата на ЕУ.
„Тоа се случи во повеќето земји -- освен можеби во Србија, каде што ќе има долг пат до комплетирањето на процесот на приватизација, иако поголем дел од важните претпријатија таму се приватизирани“, рече тој.
Но, трансформацијата не беше брза.
По разделувањето со Советскиот Сојуз во 1948 година, Југославија постепено го напушти централното планирање и до 1965 година создаде пазарна економија.
Државните претпријатија беа трансформирани во претпријатија во општествена сопственост според системот на работничко самоуправување. Менаџерите на претпријатијата имаа автономија во носењето одлуки и одговараа пред работниците.
Транзицијата сé уште трае, вели Драган Поповиќ, директор на белградската невладина организација Центар за политики.
„Дури и сега, во 2012 година, Србија има повеќе од 100.000 луѓе Кои работат во неприватизирани претпријатија“, рече Поповиќ за SETimes.
Транзицијата на Србија се искомплицира „поради фактот што нејзиниот почеток беше за време на режимот на Милошевиќ, а новиот модел беше усвоен по 2000 година. Сега ние сме во ситуација кога нема јасен одговор за тоа колку долго ќе трае транзицијата“, рече Поповиќ.
Но, приватните претпријатија се сега најефикасен дел од српската економија и создаваат најмногу од домашниот БДП.
„Повеќето преостанати неприватизирани претпријатија се во тешка позиција [бидејќи нема интерес за нив]. Решението треба да биде банкрот, што значи 100.000 нови невработени луѓе“, рече Поповиќ.
Транзицијата не беше иста за сите поранешни комунистички земји во регионот.
Бартлет разликува, како што ги нарече, „рани реформисти“, како што се Албанија, Хрватска и Македонија, кои ја спроведоа приватизацијата во 1990-тите.
„Приватизацијата во Хрватска и во Македонија беше придружена со развој на „пајташки капитализам“, што значи дека повеќето претпријатија, всушност, им беа предадени на раководителите со блиски врски со владејачките политички партии. Од нив, потоа, автоматски беше одземен капиталот со последователно масовно зголемување на невработеноста и бавен економски развој“, рече Барлет заSETimes.
Доцните реформатори, Босна и Херцеговина (БиХ), Србија и Црна Гора, го започнаа процесот на приватизација подоцна. Во БиХ по крајот на граѓанската војна, претпријатијата во општествена сопственост беа приватизирани врз основа на распределбата на ваучери на населението и работниците. Во Србија и Црна Гора, почнувајќи од раните 2000-ти години, претпријатијата беа продадени на нови приватни сопственици преку јавни тендери и наддавања.
Косово, под администрацијата на ОН, ја започна приватизацијата во средината на 2000-те години. За секое претпријатие беше формирано ново претпријатие, на кое беше пренесен целиот капитал, што ги остави долговите во рацете на старите претпријатија.
„Хипер-присуството на корупција, политичкото влијание и обезврднувањето на имотот во општествена и јавна сопственост, го деградираа процесот“, рече заSETimesЉумир Абдиџику, извршен директор на Реинвест институт во Косово, додавајќи дека пренесувањето на имотот не беше направено брзо и соодветно.
Преостанатите прашања сега се однесуваат на процесот на пристапување во ЕУ, организираниот криминал и неговата улога во задржувањето на економијата и начините за справување со сериозното влијание на светската економска криза и кризата во еврозоната врз регионот.
„Пораката на овие две децении е едноставна: револуциите може да предизвикаат суштински промени, но вторите може да се остварат само преку чесен и болен еволуциски раст на цврсти и стабилни основи. Потребно е време и тоа не може да се направи брзо“, рече Андреј Иванов, висок политички советник за УНДП во Европа.
