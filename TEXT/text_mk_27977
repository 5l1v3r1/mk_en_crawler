19/05/2010
МАДРИД, Шпанија -- Министерот за надворешни работи на Обединетото Кралство, Вилијам Хаг, вели дека новата британска влада силно ги поддржува изгледите за интеграцијата во ЕУ на Турција и Западниот Балкан, објави шпанскиот весник Ел Паис во вторник (18ти мај). Хаг, кој беше во Шпанија за да присуствува на Самитот на ЕУ-Латинска Америка и Карибите, додаде дека и покрај економските проблеми на ЕУ, проширувањето треба да продолжи. Тој инсистираше на тоа дека ако овие земји не се вклучат во процесот на интеграција, тоа би било голема грешка. Според некои британски медиуми, Хаг планира да предложи назначување на специјален британски претставник во Босна и Херцеговина (БиХ). Во неодамнешната статија објавена во бриселскиот политички весник Светот на Европа, тој ја повика ЕУ да изврши поголем притисок врз Сараево за гарантирање на функционална држава. „Има потреба од поцврста европска политика, која ќе бара повеќе" во БиХ, рече тој. Премиерот на Република Српска Милорад Додиќ, одговори во вторникот, велејќи дека Хаг дејствува како „силеџија“. Додиќ, исто така, ја обвини меѓународната заедница за преголемо мешање во работите на БиХ. (Фена, Дневни Аваз, Б92, Бета, ДПА - 18/05/10)
