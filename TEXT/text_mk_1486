05/10/2009
Археолозите открија голем број орудија, керамика, садови за готвење, статуетки и мали предмети кои датираа од праисториско време, за време на ископувањата во Сикеона, Грција. Според експертите, населбата одиграла важна улога во Неолитскиот период, поврзувајќи ја Тесалиската рамнина, Заливот Волос и Планините Пиндос. 
*** 
Американскиот археолог Џорџ Бас аплицираше за турско државјанство. Бас, кој спроведе бројни ископувања во Турција и околу светот, рече дека работејќи во и околу Бодрум во изминатите 50 години, тој стекнал многу пријатели во земјата и се чувствува како да припаѓа таму. Бас почна со работа во Турција во 1957 година. Тој беше прогласен за почесен граѓанин на Бодрум во 1985 година. 
*** 
 Бугарскиот главен град се рангираше на 10-тото место од светската листа на главни градови со најдобар квалитет на интернет пристап. Вториот извештај на Бродбенд рисрч беше подготвен оваа година од страна на Универзитетот во Оксфорд и Универзитетот во Овиедо и е спонзориран од Циско. Софија доби 56 од 100 поени, рангирајќи се на исто ниво со технолошките водачи како што се Сеул и Осака. 
*** 
 Хрватските иноватори освоија две златни, една сребрена и две бронзени медали, како и пет специјални награди на 5-тиот меѓународен Саем на пронајдоци ИНСТ 2009, кој се одржа од 24-ти до 27-ми септември во Таипеи. На саемот беа прикажани шест хрватски пронајдоци. Повеќе од 600 излагачи од 16 земји учествуваа на саемот, претставувајќи 2.000 пронајдоци. 
*** 
 Maкедонскиот aкадемик Момир Поленаковиќ е добитникот за 2009 година на државната награда „11 Октомври“ за животно дело во областа на науката и образованието, објави Министерството за култура на 25-ти септември. Поленаковиќ ќе ја прими наградата во парламентот на 11-ти октомври. 
*** 
Шеснаесеттиот фестивал за ИТ достигнувања ИНФОФЕСТ се одржа во Будва, Црна Гора, од 27-ми септември до саботата (3-ти октомври). Учествуваа претставници на водечки ИТ претпријатија, како домашни, така и меѓународни.
*** 
Базилика од 5-тиот век и гроб на маченик од 4-тиот век се откриени за време на ископувањата покрај манастирот Свето Преображение во близина на Зрзе, во Maкедонијa. Откритијата потврдуваат дека Христијанството е присутно во оваа област уште од 4-тиот век, изјави за новинарите на 26-ти септември археологот Бранко Ристески.
 Разни извори -- 30/09/09-05/10/09)  
