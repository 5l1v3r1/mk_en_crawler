15/03/2011
Од Алакбар Рауфоглу за Southeast European Times -- 15/03/11
Врвниот забавувач Ибрахим Татлисес се бореше за својот живот во понеделникот (14-ти март), откако беше застрелан во глава изминатиот викенд од неидентификуван вооружен напаѓач. Помошникот на Татлисес, Букет Чакичи, кој го придружуваше, беше ранет во рамото. 
Педесетидеветгодишниот пејач излегуваше од студиото на телевизискиот канал Бејаз на плоштадот Маслик Нурол, по настапот на своето музичко шоу, кога пет мажи во црн автомобил отворија оган. 
„Испалени се единаесет куршуми“, рече за SETimes Мехмет Гучлу, долгогодишен менаџер на Татлисес и близок пријател. „Два куршуми го погодија Татлисес, а другите два неговиот помошник.“ 
„Животот на Ибо е сè уште во опасност“, додаде тој. 
Татлисес, чиј прекар е „Император“ и „Ибо“, има издадено повеќе од 30 албуми и има продадено повеќе од 100 милиони примероци. Тој е, исто така, продуцент, филмски режисер, текстописец и бизнисмен, и е вклучен во градежни проекти во северен Ирак. 
Турските водачи изразија шокираност и загриженост. Претседателот Абдула Ѓул ги повика властите „да сторат сè што е потребно“ за да ги најдат напаѓачите, додека премиерот Реџеп Тајип Ердоган издаде соопштение во кое ги повикува лекарите да сторат сè за да го спасат животот на пејачот. 
Ниту една група не ја презеде одговорноста за нападот, но турските медиуми шпекулираат за можните виновници и мотивите. 
Некои весници се фокусираа на минатонеделните закани против курдските интелектуалци, како и неодамнешната објава на ПКК дека ќе стави крај на својот едностран прекин на огнот. Сепак, терористичката група досега не издаде соопштение во врска со застрелувањето на Татлисес. Во меѓувреме, Курдската партија за мир и демократија, го осуди нападот. 
„Татлисес има силни -- па дури и фанатични -- следбеници во претежно курдскиот југоисточен дел од Турција, особено меѓу младите курдски мажи“, рече за SETimes Гарет Џенкинс, новинар и аналитичар со седиште во Истанбул. 
Многумина, рече тој, сметаат дека до инцидентот дошло поради бизнис расправија „можеби поврзана со огромните градежни проекти кои Татлисес неодамна ги започна во северен Ирак“. 
Гучлу рече дека, исто така, се сомнева оти пукањето е поврзано со бизнис интересите на Татлисес во ирачки Курдистан, каде што пејачот бил вклучен во станбен проект со ирачки партнери.
„Најмалку 70 отсто од знаците покажуваат во таа насока“, рече тој.
Вмешаноста во организиран криминал не е исклучена. Пред дваесет години Татлисес беше застрелан во ногата, типично мафијашко предупредување, рече Јенкинс, откако наводно не издал албум за претпријатие во сопственост на група на организиран криминал.
„Во последниве денови Ибо говореше за закани против него“, додаде Гучлу, велејќи дека пејачот ја известил полицијата за заканувачките телефонски повици што ги добил. „Сите ги чекаме резултатите од истрагата. Сé ќе биде јасно кога Ибрахим ќе се врати.“
Аналитичарите за локална безбедност долго време изразуваат загриженост во врска со мафијашките активности во Турција, вклучително и изнудување. Богати поединци, бизнисмени, забавувачи и луѓе на влијателни позиции, редовно стануваат цел на рекетирање, па дури и обиди за атентат. 
На пример во јануари, анатолскиот бизнисмен Мехмет Сарјоглу -- важна фигура во индустријата на продажба на големо -- беше жртва на напад, наводно од претставници на мафијата кои бараа пари од него.
Курдските и турските банди се, исто така, познати дека контролираат поголем дел од приливот на хероин и други нелегални супстанци во Европа од производствените центри во Азија. Тие, исто така, се осомничени за вмешаност во широк спектар други активности, вклучително и перење пари и шверц на оружје, и можеби имаат клучна улога во обезбедувањето оружје за ПКК. 
Ерол Тунчер, турски политички аналитичар и шеф на анкарската Фондација за испитување на политиката, смета дека нападот врз Татлисес беше „целосно аполитички“. 
„Луѓето во Истанбул едвај знаеја дека тој ќе се кандидира за парламентот на изборите во јуни“, рече тој. 
Кемал Унсур (71), обожавател на пејачот, повика на пронаоѓање и казнување на извршителите. „Ибо е многу голем музичар, сакан и од Турците и од Курдите“, рече тој. 
