22/03/2013
Линда Карадаку и Билјана Пекушиќ за Southeast European Times во Приштина и Белград -- 22.03.13
Косовските граѓани ја поздравија најавата дека српската влада ќе ги исплати пензиите што беа укинати 14 години.
Моментно нема пресметки за бројот на луѓе на кои не им се исплаќани пензии или сумата што Србија им ја должи. Овие бројки ќе бидат познати откако Српскиот фонд за пензиско и инвалидско осигурување ќе ги процесуира барањата.
Барањата може да се поднесуваат од страна на Косовците кои добивале пензии пред 9-ти јуни 1999 година. Тогаш, кога Косово беше ставено под меѓународна контрола, Србија престана со исплатите. Крајниот рок за поднесување на барањата до службата на фондот во Белград е 20-ти април. Целата документација што пензионерите мора да ја обезбедат се наоѓа на веб-страницата на српскиот пензиски фонд.
„Кога ќе ги добиеме сите барања, ќе можеме да направиме пресметка за тоа колку пари ќе бидат потребни за исплатите на пензиите и ќе определиме кога ќе започнат исплатите“, рече за SETimes Зоран Милошевиќ, заменик-министер за труд, вработување и социјална политика.
Зелихе Мецини, жителка на Приштина, се пензионирала во 1997 година откако околу 29 години работела како медицинска сестра и не добива пензија од 1999 година.
„Со години дававме придонес за овој пензиски фонд, а сепак ќе ги добиеме нашите пензии само ако има политичка волја за решавање на ова прашање“, рече Мецини за SETimes. „Се плашам дека Србија игра политичка игра и дека дава ветувања заради европската интеграција и дека кога ќе дојде време за спроведување, ќе останат само одлуки на хартија.“
Фетах Љатифај, пензионер кој работел на Приштинскиот универзитет, се пензионирал во 1998 година и пензијата му била укината една година подоцна.
„Ова е задоцнета одлука, која доаѓа по притисок од меѓународната заедница и стравот на Србија да не го изгуби случајот во Меѓународниот суд на трудот во Стразбур, каде што косовските пензионери ги поднесуваа своите индивидуални случаи“, рече Латифај.
И покрај загриженоста, има правен преседан на ова прашање.
Риза Смака, адвокат и универзитетски професор, вели дека двајца косовски граѓани го добиле случајот во судот во Стразбур против Србија за неисплата на нивните пензии. Пресудата беше издадена на 17-ти април 2012 година, за Љутвија Грудиќ-Клапија и Махмут Грудиќ од Митровица.
„Одлуката на Стразбур ја принуди Србија да ја донесе оваа одлука, да го реши ова прашање на косовските пензионери“, рече Смака за SETmes.
Сопругата на Смака, Хана, работела 21 година, се пензионирала во 1987 година и не ја добила својата пензија од 1998 година.
„Мојата пензија во тоа време изнесуваше околу 200 марки“, рече Хана за SETimes.
Љумир Абдиџику, извршен директор на институтот Риинвест во Приштина, има сомнежи за овој процес.
„Тука повеќе се работи за давање надеж, отколку за дејство за кое постои намера да се спроведе“, рече Абдиџику за SETimes.
„Наместо индивидуалниот третман, пензиското прашање требаше да добие меѓународна рамка како прашање меѓу соодветните влади. Второ, бирократските барања што се поставени досега го обесхрабруваат секој Косовец. И трето, не е предвиден никаков надоместок за Косовциите што беа лишени од своето пензиско право 14 години.“
Но, Абдиџику додава дека меѓународните регулативи се на страната на Косово и дека е „само прашање на време кога пензиите ќе бидат вратени“.
