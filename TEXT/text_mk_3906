11/12/2007
(AФП, Њујорк тајмс - 11/12/07; AП, Ројтерс, ДПА, ФТ, ББС, ВОА, Бета, ОН, МКТЈ - 10/12/07)
Главната обвинителка на ОН за воени злосторства, Карла дел Понте, во понеделникот (10-ти декември) ја обвини Србија дека намерно не ги апси двајцата најбарани бегалци од балканските конфликти во 1990-тите. 
Поранешниот водач на босанските Срби, Радован Караџиќ, и неговиот воен командант, Ратко Младиќ, се на врвот од листата на четворицата обвинети кои сé уште ги бара Меѓународниот кривичен трибунал за поранешна Југославија (МКТЈ). 
Покрај повеќето точки за воени злосторства, двајцата се соочуваат и со обвинение за геноцид за наводно организирање на масакрот во Сребреница во 1995 година на околу 8.000 мажи и момчиња од босанските муслимани. Караџиќ и Младиќ почнаа да се кријат набргу откако МКТЈ го издаде заедничкото обвинение против нив на крајот од 1995 година. 
„И покрај декларираната посветеност на српските власти на целосната соработка со мојата канцеларија и подобрените процедури, нема јасна карта со насоки, нема јасен план во потрагата по бегалците, нема сериозни примери и знаци дека се прават сериозните напори за апсење на бегалците“, рече Дел Понте во нејзиното последно обраќање пред Советот за безбедност на ОН во понеделникот. „За жал, го видовме тоа ниво на посветеност само на зборови, но не и на дело.“ 
Швајцарската обвинителка, која ќе ја напушти функцијата на крајот од овој месец по осумгодишниот мандат, на телото од 15 нации му рече дека двајцата осомничени беа „постојано забележувани“ во Србија во последниве години. Караџиќ, рече таа, поминал некое време во Белград, користејќи го сопственото име, дури и во 2004 година, додека српските власти водеа преговори со Младиќ во пролетта 2006 година во обид да го убедат да се предаде. 
Барајќи од Белград да ги преземе неопходните чекори за фаќање на Караџиќ и Младиќ, таа, исто така, апелираше со Советот за безбедност да го држи МКТЈ отворен додека двајцата не бидат изведени пред лицето на правдата. Според стратегијата за комплетирање на работата, одобрена од Советот во 2003 година, Трибуналот на ОН во Хаг мора да ги заврши сите свои активности во 2010 година. 
Додека француските и белгиските претставници рекоа дека е од суштинска важност обвинетите за сериозни воени злосторства да се соочат со правдата, рускиот претставник се чини дека не се согласува.
„Фактот што некои обвинети не беа присутни не може да биде причина за евентуално продолжување на мандатот“, рече Илја Рогачев, руски заменик постојан претставник во ОН. 
Повикувајќи ја меѓународната заедница да продолжи со притисокот врз Белград за апсење на Младиќ, Дел Понте ги повика ЕУ и Европската комисија да инсистираат на целосна соработка на Србија со МКТЈ како услов за „предпристапниот и пристапниот напредок“. 
