30/06/2005
БУЈАНОВАЦ, Србија и Црна Гора -- Западните официјални претставници во средата (29-ти јуни) ја поздравија првата седница на новото Координативно тело за јужна Србија во Бујановац, изразувајќи надеж дека новата структура ќе ја зајакне политичката стабилност во областа. Претставниците присутни на настанот -- меѓу кои и амбасадорот на ОБСЕ во Србија и Црна Гора, Маурицио Масари, и американскиот амбасадор, Мајкл Полт, -- исто така ветија економска и друга поддршка за промовирање на меѓуетничките односи и економскиот развој. Координативното тело беше повторно формирано откако локалните водачи на етничките Албанци во Прешево, Бујановац и Медвеѓе одлучија да му се приклучат. 
Во другите вести од средата, парламентот на Србија и Црна Гора усвои амандмани за уставната повелба на државната заедница. Со промените, неодамна одобрени од страна на двете републики, се продолжува мандатот на сојузниот законодавен дом до одржувањето на новите избори. Неговиот мандат истече во март. 
Исто така во средата, ММФ објави дека одвои 182,9 милиони американски долари во вид на заем за Србија по напорите на Белград за намалување на инфлацијата и на моменталниот финансиски дефицит. (Данас - 30/06/05; Танјуг, Бета, АП - 29/06/05)
