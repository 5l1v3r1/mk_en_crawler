15/05/2009
ММФ во понеделникот (11-ти мај) објави дека Aлбанијa и Кипар се единствените земји во Европа кои забележале економски раст во првото тромесечје од 2009 година. Во својот последен извештај ММФ вели дека Албанија и Кипар забележале зголемување од 0,4, односно 0,3 отсто.
*** 
Триесет и четвртото издание на кипарскиот Меѓународен саем ќе се одржи во Никозија на крајот на мај, објави КНА во вторникот (12-ти мај). Повеќе од 1.000 претпријатија од Кипар и 20 странски земји, вклучително и Грција, Романија, Шпанија, Сирија и САД ќе ги претстават своите производи и услуги на саемот. На настанот ќе бидат промовирани бројни бизнис сектори -- вклучително и домови и дизајн, машинерија и најнова технологија. 
*** 
Европската инвестициска банка во вторникот (12-ти мај) го одобри заемот од 400 милиони евра за Форд Романијa за финансирање на производството на енергетски поефикасни возила. Минатиот јануари Форд објави дека има намера да инвестира во модернизацијата на фабриката во Крајова и да постигне годишно производство од 300.000 мотори, почнувајќи во 2011 година. 
*** 
Меѓународната агенција за кредитен рејтинг Фич рејтингс ги намали изгледите на Грција на негативни од стабилни поради понатамошното фискално влошување на состојбата, објави во вторникот (12-ти мај) новинската страница reporter.gr. Фич го потврди Рејтингот за пропуст на издавачот (ИДР) за странската и домашната валута на земјата на „А“ и на нејзиниот краткорочен ИДР на странската валута на „Ф1“.
*** 
 Бугарскиот министер за економија Петар Димитров во средата (13-ти мај) предвиде дека економијата ќе се намали за 3 до 4 отсто во првото тромесечје од 2009 година, пред официјалните статистички податоци кои се очекуваат во петок (15-ти мај). Предвидувањата на локалните економисти се совпаѓаат со последната изјава на Димитров, претежно поради намалениот раст во секторот на услугите. 
*** 
Во април во Хрватскa имало 263.785 невработени, зголемување за 7, 6 отсто за период од една година, објави на 8-ми мај националната служба за вработеување. Сепак, во споредба со март, невработеноста се намали за 1,3 отсто, одразувајќи го карактеристичкото априлско зголемување во сезонското вработување. 
 (Разни извори – 08/05/09-15/05/09)  
