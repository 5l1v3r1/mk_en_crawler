03/01/2012
Светла Димитрова за Southeast European Times -- 03.01.12
По бројни состаноци на високо ниво во текот на изминатите 12 месеци, кои се одржаа во обид да се реши должничката криза во еврозоната, ситуацијата на крајот од 2011 година беше полоша отколку на почетокот од годината. Поради неизвесноста во врска со способноста на евро-областа од 17 држави да го преживее превирањето во нејзината сегашна форма и во врска со иднината на самата заедничка валута, Европа се очекува повторно да влезе во рецесија. 
Должничката криза, која започна во Грција во 2010 година, се рашири во Ирска и Португалија и продолжи кон централните земји на еврозоната, како што се Италија и Шпанија, третата и четвртата по големина економија во клубот. Во изминатите 12 месеци, меѓународните агенции за кредитен рејтинг го намалија рејтингот на неколку евро држави, како што се Кипар и Грција. Тие, исто така, посочија дека дури и Франција, втората по големина економија во областа, може да го изгуби својот троен А рејтинг. 
 Кризата во Еврозоната -- без светлина на крајот од тунелот  
Грција, која се соочи со недостаток на пари, потона уште подлабоко во 2011 година, при што над нејзината глава, како Демоклов меч, висеше опасноста од неподмирување на долгот. Соочена со веќе и онака огромен и растечки суверен долг, земјата усвои серија мерки на штедење за намалување на јавните расходи. Гледајќи дека сè повеќе и повеќе пари се одземаат од нивниот џеб, во услови на растечка невработеност, Грците одговорија со масовни протести и штрајкови. 
На крајот од октомври, водачите на еврозоната постигнаа принципиелна согласност за новиот пакет за спас, вреден 130 милијарди евра, за да й помогнат на оваа балканска држава да избегне банкрот. Само неколку дена подоцна, Јоргос Папандреу, премиер на Грција во тоа време, рече дека ќе свика национален референдум за договорот. 
Неговиот ненадеен потег ги разлути европските водачи, при што некои го прекинаа долготрајното табу посочувајќи на можноста една или повеќе членки да излезат од еврозоната. 
Во рок од неколку дена, Папандреу ја напушти својата одлука за референдум, поднесе оставка и беше заменет на 11-ти ноември од технократот Лукас Пападимос, кој ја предводеше привремената коалициска влада задолжена за склучување на суштинскиот договор за финансиска помош со ЕУ и со ММФ. 
Набргу потоа, италијанскиот премиер Силвио Берлускони поднесе оставка. Поранешниот комесар на ЕУ, Марио Монти, исто така, технократ, ја презеде функцијата, во обид за забрзување на усвојувањето и спроведувањето на планот за штедење. 
За време на последниот самит на блокот од 27 држави на 9-ти декември, водачите на еврозоната од 17 држави одлучија да се придвижат кон поголема фискална интеграција и посилна координација на економската политика. Тие, исто така, се согласија дека земјите што ќе се открие дека ги кршат правилата на ЕУ за јавниот дефицит и владиниот долг треба автоматски да се соочат со санкции. 
Бугарија и Романија и сите други не-евро членки на Унијата, освен Велика Британија, рекоа дека ќе се приклучат на пактот, кој се очекува да биде потпишан по преговорите во март, кои ќе се фокусираат и на постојните и идните механизми за спас на еврозоната. 
Европските водачи, исто така, се согласија на самитот дека елементот Вклученост на јавниот сектор од планираната нова финансиска помош за Грција, кој ги принудува приватните кредитори да прифатат 50 отсто загуба од нивните грчки обврзници, имаше негативни последици и не треба да се користи повторно. 
„За Грција, очигледно е дека водачите учеа од изминатите грешки“, рече за SETimes директорот на студиите на Центарот за европска политика, Јосеф Јанинг. „Јасно е кажано дека кастрењето на обврскитеза за Грција беше исклучок и ќе остане само еден случај.“ Со оглед на тоа што деталите за другите конкретни мерки треба допрва да се разјаснат, тој искажа резервираност во врска со идејата за санкции. 
„Целата идеја на санкциите има една суштинска слабост -- истата ги казнува земјите со вишок пари, додека тие веќе имаат недостаток на пари“, рече Јанинг. 
Западнобалканските земји кои не се членки на ЕУ се подлежни на последиците од превирањето во еврозоната, се вели во неодамнешен извештај на Светска банка. Трговијата е една од главните области во економиите на регионот, кои ќе бидат погодени ако ситуацијата се влоши, што може, исто така, да доведе до пад на странските директни инвестиции во тој дел од Европа. 
Другиот потенцијален ризик произлегува од фактот дека уделот на странските банки, особено грчките и италијанските, во вкупниот капитал на регионалниот банкарски систем, изнесува околу 89 отсто. 
 Комесарот изјави: Добра година за процесот на проширување на ЕУ  
И покрај економските проблеми кои ги разнишаа основите на ЕУ, 2011 година беше добра година за процесот на понатамошно проширување на блокот, според комесарот за проширување на ЕУ, Штефан Филе.
На 30-ти јуни Хрватска ги заврши своите разговори за влез со Брисел и потоа ја потпиша својата Спогодба за пристапување со Унијата, за време на својот самит во Брисел на 9-ти декември. Земјата сега треба да пристапи во блокот, како негова 28-ма членка, на 1-ви јули 2013 година, под услов Хрватите да го одобрат тој чекор на референдумот што е закажан за 22-ри јануари, и земјите на ЕУ тогаш ќе ја ратификуваат спогодбата. 
„И покрај фактот дека ЕУ главно се заминава со своите внатрешни прашања, стабилизирањето на економијата и единствената валута, имаше видлив напредок во процесот на проширување“ во 2011 година, рече за SETimes Филе на 29-ти декември.
„Друг значаен настан [покрај спогодбата со Хрватска], беше тоа што [Eвропската] комисија успеа -- врз основа на направените реформи -- да препорача отпочнување на преговорите со Црна Гора и доделување кандидатски статус на Србија“, додаде тој. „Двете земји сега имаат јасни временски рамки за да го остварат тоа.“ 
Според заклучоците на самитот, Црна Гора е можно да ги започне своите разговори за членство со ЕУ во јуни 2012 година. За да се случи тоа, извештајот на Европската комисија (ЕК) мора да покаже дека земјата постигнала напредок во спроведувањето на реформите во областите на владеењето на правото и основните права, и особено во борбата против корупцијата и организираниот криминал. 
Србија може да биде потврдена како официјална кандидатка за ЕУ на самитот на блокот во март. Меѓу условите што мора да ги исполни се и понатамошниот напредок во односите со Косово и овозможување на ЕУЛЕКС и КФОР да ги извршуваат своите мандати. 
Филе понатаму истакна дека во 2011 година ЕК препорача „трет пат по ред“ отворање на разговорите за влез со Македонија. Покрај тоа, беше започната „нова позитивна агенда“ со Турција „за одржување на динамиката на реформите“, додаде тој, истакнувајќи дека „разговорите за пристапување се најдобра рамка за продолжување на реформските напори во Турција“.
Грција го блокира отворањето на разговорите за пристапување со Македонија поради долготрајниот спор за името меѓу двата соседи. 
„Да се каже дека Македонија ги исполнува сите критериуми за отпочнување на преговорите со ЕУ, но дека тоа не може да се случи поради тоа билатерално прашање, испраќа обесхрабрувачки сигнал ... не само за Македонија, туку и за целиот регион“, рече за SETimes македонскиот аналитичар Владимир Бојиновски. 
Комесарот ги смета чекорите што Албанија ги презема во последниве месеци за обновување на политичкиот процес таму за „охрабрувачки“. Тој, исто така, го поздрави „политичкиот договор за формирање влада на државно ниво и отпочнување некои европски реформи“, кој беше постигнат од страна на главните политички партии во Босна и Херцеговина на 28-ми декември, со што беше ставен крај на 14-месечниот ќор-сокак. 
„Генерално гледано, сите наши партнери во Западен Балкан знаат што мора да направат за да се доближат до ЕУ; ние идентификувавме некои силни точки, како и слаби точки во извештаите за напредокот во октомври и ќе го преиспитаме нивниот напредок во текот на следните месеци, помагајќи им и советувајќи ги како што правиме цело време“, заклучи Филе. 
 Бугарија и Романија не беа примени во Шенген  
Бугарија и Романија најпрво беше закажано да пристапат во европската безгранична област во март 2011 година. Иако беше заклучено дека тие ги исполнуваат техничките критериуми, тие не успеаја да ја остварат таа цел до крајот на годината. 
Неколку земји на ЕУ инсистираа на тоа дека на двете балкански земји не треба да им се дозволи да станат дел од областа од 25 држави. Во декември 2011 година Холандија беше единствената што сè уште се спротивставуваше на приемот на Бугарија и Романија во Шенген зоната, кое бара едногласно одобрение од сите членки. 
