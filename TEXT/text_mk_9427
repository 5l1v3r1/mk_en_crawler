02/08/2012
Енди Дабилис за Southeast European Times во Атина -- 02.08.12
Грција ќе додаде 1.800 стражари на својата северна граница со Турција и ќе постави 26 пловечки бариери долж реката која ги дели државите, во обид за задржување на потенцијалниот бран бегалци кои бегаат од Сирија, објавија властите.
Грција долго време ја обвинува Турција дека не ги спречува илегалните имигранти да ја преминат реката -- позната како Еврос во Грција и Мерич во Турција -- а кои ја користат Грција за да побараат политички азил или како појдовна точка за да стигнат во Европа.
Грчкиот министер за јавен ред, Никос Дендиас, рече дека новите стражари ќе им се приклучат на сегашните шестотини и ќе ја зајакнат и другата одбрана.
Покрај тоа, 10-километарската ограда на грчко-турската граница, која чини околу 3,2 милиони евра, се очекува да биде завршена во октомври.
Дендиас рече дека Грција е „многу загрижена“ поради ситуацијата во Сирија, каде што околу 19.000 луѓе се убиени во народното востание против режимот на претседателот Башар ал Асад, кое изби пред 16 месеци. Повеќе од 40.000 Сиријци избегаа во турските кампови.
„Нашата цел е да ставиме крај на порозната грчка граница“, рече Дендиас по состанокот со премиерот Антонис Самарас, чија платформа пред клучните избори на 17-ти јуни беше да ја ослободи Грција од илегалните имигранти. „Сакаме да ја запечатиме реката за Грција повеќе да не биде користена како ,отворена врата’ [од страна на имигрантите]“, додаде Дендиас.
Околу 55.000 луѓе ја преминаа границата од 206 километри меѓу Турција и Грција минатата година, зголемување од 17 отсто од 2010 година. Околу 75 отсто од илегалните влегувања во Европа поминуваат преку Турција.
Сепак, сè уште нема знак за Сиријци кои патуваат преку Турција за да влезат во Грција. Но, тоа не ја спречи Грција да преземе дејства, иако грчкото здружение на погранични стражари се жали дека одлуката за зголемување на пограничните патроли е лошо испланирана и ќе има мал ефект, освен ако најпрво не бидат спроведени плановите за изградба десетици центри за притвор на имигранти.
„Без да се реализираат другите делови од програмата, присуството на полицијата долж границата не дејствува како пречка, туку како магнет“, рече генералниот секретар на здружението, Константин Арзуманидис, за Асошиејтед прес. „Имигрантите знаат дека й се предаваат на полицијата на границата, [но] поради просторот за притвор, за неколку дена тие ќе бидат слободни во Атина.“ 
Турските власти одбиваат да говорат јавно за проектот.
Мехмет Гучер, кој го води Центарот за социјални студии во Меѓународната организација за стратешко истражување во Анкара, вели дека Грција може да ја искористи сириската криза како итрина, за да покаже сила против Турција. 
„Сириските бегалци, според моите сознанија, не се движат низ Турција и се концентрирани на границата меѓу Турција и Сирија ... можеби Грција си игра со засилувањето на својата граница ... но Турција нема да прифати таков вид услов“, рече тој за SETimes.
Џон Номикос, аналитичар за разузнавање и безбедност, кој го предводи атинскиот Истражувачки институт за европски и американски студии, рече дека Грција требаше уште одамна да ги заостри чекорите за запечатување на својата граница за илегалните имигранти.
„На Грција й треба стратегија за обука и задржување на луѓето таму, додека во исто време треба да го задржи притисокот врз турската влада“, да го спречи напливот на имигранти преку границата, рече тој.
Професорот Стратос Јоргулас, кој ја води Катедрата за социологија на Егејскиот универзитет на островот Лезбос, на 5,5 километри оддалеченост од брегот на Турција, рече дека таа политика „е лоша идеја“.
„Грција се обидува да ги контролира бегалците, а тоа е криминал против ова население ... тоа не е хуманитарно“, рече тој. „Владата бара жртвено јагне за финансиската криза.“
 Дописникот Алакбар Рауфоглу даде свој придонес за овој напис.  
