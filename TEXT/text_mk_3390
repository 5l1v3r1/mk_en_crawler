24/01/2007
Од Блерта Фониќи-Кабаши за Southeast European Times во Приштина – 24/01/07
Околу 267 избирачки места во 22 косовски општини беа отворени во неделата (21-ви јануари), овозможувајќи учество на косовските Срби на српските парламентарни избори. Гласачите велат дека се надеваат оти изборите ќе помогнат во подобрувањето на квалитетот на нивниот живот.
„Чекам да дојде нешто подобро ... ни треба промена во српската влада“, рече Слободан Ивановиќ од Грачаница. 
Неговата сосетка, Мира Драгољуб, рече дека ги поддржува социјалистите. „Тие ги знаат нашите проблеми во Косово и јас верувам во нив“, рече таа. 
Небојша Јовиќ, заменик-претседател на Српскиот национален совет во Косово, за српските медиуми изјави дека очекува новата српска влада да има посилни политички цели. „Ние не треба да го напуштиме Косово“, рече тој. 
Друг водач на косовските Срби, Оливер Ивановиќ, рече дека се надева оти гласањето ќе води кон формирање на „демократска влада, што ќе се рефлектира и во Косово“. 
Србите во општината Стерпче, исто така, изразија надеж дека гласањето ќе резултира со подобар квалитет на животот. 
„Ние чекаме добри работи ... гласаме за нив и тие треба да се сетат на нас“, рече Драган Лајиќ. Неговата сопруга ја истакна потребата од работни места. „Имаме многу невработени луѓе“, рече таа. 
Наташа Милосављевиќ, од Липјан, рече дека се сомнева оти исходот ќе води кон подобрени услови, но сакала да гласа додека Косово е сé уште под српска власт. „Овој процес е многу тежок. Ние гласаме повторно на српски избори, бидејќи сметаме дека Косово е сé уште дел од Србија“, рече таа.
Таа, сепак, додаде дека нејзиното семејство ќе гласа на идните избори во Косово ако покраината добие независност. „Зошто да не? Ние ќе ја прифатиме новата реалност во Косово“, рече таа. 
Косовскиот премиер Агим Чеку рече дека изборите во неделата им дале на српските граѓани шанса да расчистат со минатото. 
„Сметам дека српските граѓани имаат идеална можност да изберат помеѓу минатото и иднината и да гласаат за оние демократски сили кои ... гледаат кон иднината, а не кон минатото, за да им обезбедат на српските граѓани европска перспектива“, изјави Чеку за АП. 
Според Центарот за слободни избори и демократија (Цесид) одѕивот на гласачите во Косово изнесувал 48,6 отсто. 
Демократската партија на Србија (ДПС) на актуелниот премиер Воислав Коштуница освои најголем број гласови во покраината, според Цесид. ДПС освои 19.099 гласови, по што следат радикалите со 13.348 гласови. Демократската партија на претседателот Борис Тадиќ беше трета, со 5.489 гласови. Во минатото Косово се сметаше за бастион на поддршката за радикалите.
Со завршувањето на изборите, специјалниот претставник на ОН Марти Ахтисари сега се очекува да го изнесе својот предлог за иднината на Косово. Истиот беше одложен поради изборите. 
