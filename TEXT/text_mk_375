19/12/2011
Дражен Ремиковиќ за Southeast European Times во Подгорица -- 19.12.11
Првата реченица од нејзиниот устав вели дека Црна Гора „е граѓанска, демократска и еколошка држава“. Сепак, и после 20 години, оваа земја и понатаму е полна со ѓубре, импровизирани депонии и полошо. 
На годишнината од државноста на Црна Гора, 20-ти септември, властите ги признаа еколошките недостатоци.
„Концептот на 'еколошката држава' постои само на хартија“, изјави за медиумите претставникот на УНДП Кристин Блокус на почетокот од оваа година, кога меѓународна делегација на ОН, УНДП и претставници на ЕУ ја посетија Црна Гора.
Земјата сè уште нема објект за рециклирање на отпадот и речиси секој град нуди локален пример за еколошка здодевност.
„Ситуацијата е ваква: на 100 метри од прекрасните згради, сјајниот мермер, со зеленило [наоколу], празник за очите ... неколку метри подалеку, има високо дрво, чиј врв е полн со најлонски кеси кои се вејат од ветерот, а под дрвото има празни пластични шишиња од вино и пиво. „Така изгледа Будва во лето“, изјави Ѓон Лекчевиќ, жител на Будва, за SETimes. 
Тој додава дека секоја година, луѓето стануваат поагресивни во уништувањето на животната средина, покажувајќи дека „немаат милост“ кога станува збор за отпадот. 
„Ѓубре има насекаде. Властите, исто така, не прават ништо за подобрување на ситуацијата“, вели Лакчевиќ. 
Според официјалните податоци на владата, вкупниот отпад кој се создава годишно во Црна Гора изнесува околу 193.148 тони; половина од тоа, само 96.574 тони се собираат.
Остатокот завршува во животната средина. 
Василије Мугоша, земјоделец од селото Мареза, во близина на Подгорица, за SETimes изјави дека реката Мареза, од која Подгорица црпи вода за пиење, е пример за еколошка катастрофа. 
Почнувајќи од нејзиниот извор до нејзиното слевање во најголемата река во земјата, Морача, реката Мареза е мала, но важна, и полна со ѓубре, вели тој.
„Се колнам дека пиев од водата од оваа река секој ден, пред 20 години, а погледнете ја сега. Мислам дека дури и еден стаорец ќе се отруе од неа“, вели земјоделецот. „Тешко е да се каже кој ја третира животната средина полошо: луѓето кои живеат тука или властите кои не ја заштитуваат“. 
 20 години без еколошки напредок  
Во најтешка ситуација се пет еколошки “црни точки“. Едно од најкритичните места е Железара, фабрика за железо во Никшиќ. 
Експертите велат дека железото се произведува без никаква заштита и воздухот во градот е меѓу најзагадените во Европа. Нема филтри на оџаците, а фабриката за производство на челик нема оџак. 
Жителите на Никшиќ предупредуваат за проблемот со години, протестирајќи и потпишувајќи петиции за затворање на фабриката, но без успех. 
Александар Перовиќ, директор на еко движењето Озон, невладина организација со седиште во Никшиќ која работи на локалните еколошки проблеми, за SETimes изјави дека Црна Гора нема постигнато никаков напредок веќе 20 години откако властите ја потпишаа таа прокламација прогласувајќи ја Црна Гора за еколошка држава. Тој вели дека властите мора да се откажат од оваа ориентација или да почнат да го применуваат законот. 
„Нашата влада е како Дејвид Коперфилд, создавајќи илузија за еколошка држава истакнувајќи ги нејзините природни ресурси, но, исто така, криејќи огромни загадувачи кои ја трујат Црна Гора“, изјави Перовиќ. 
Тој, исто така, вели дека нивоата на финансирање се неприфатливи. „Општината Никшиќ донираше 5.000 евра за заштита на животната средина во две години, што зборува само за себе“. 
„Казните за индустриските загадувачи се минимални. Досега, за управата на Железара поисплатливо е да ја плати казната на крајот на годината отколку да направи систем на заштита на животната средина“, додава Перовиќ. 
Дарко Пајовиќ, извршен директор на „Зелен Дом“, најголемата невладина организација за екологија во Црна Гора, за SETimes изјави дека тој ги обвинува „највисоките власти во земјата“ за небрежност. 
„За сега, сè уште сме далеку од еколошка држава, а кога ќе стигнеме таму зависи од процесот на донесување одлуки и нивната политичка волја“, вели Пајовиќ.
„Премногу е грубо да се каже дека декларацијата за еколошка држава Црна Гора постои само на хартија, но јас исто така мислам дека ние секогаш можеме да направиме повеќе“, изјави за медиумите Предраг Секулиќ, министер за одржлив развој и туризам, на 20-годишнината од одбележувањето на еколошките напори во Црна Гора.
Ивана Војиновиќ, заменик-министер за одржлив развој и туризам, за SETimes изјави дека Црна Гора беше прогласена за еколошка држава во одреден период, кога не беше возможно да се посвети еднакво внимание на еколошките проблеми на начините кои се на располагање денес. Грижата за животната средина е долг процес, објасни таа. 
„Од мај 2006-та година до крајот на 2010-та година, средствата собрани за проекти и активности за заштита на животната средина и инфраструктурата ќе достигнат речиси 165 милиони евра, вклучувајќи ги и средствата на национално и локално ниво, грантовите и кредитите. Донесовме голем број на важни закони за животната средина и најважно се фокусираме на [оние пет] “црни точки“, рече Војиновиќ. 
Таа додаде дека решавањето на проблемот со отпадот и отпадните води е исто така приоритет и дека владата, во соработка со меѓународните финансиски институции, планира значајни проекти поврзани со екологијата во иднина.
 Црни дамки и други еколошки закани во Црна Гора  
Меѓу најитните еко закани се фабриката за алуминиум во Подгорица која создава базени на црвена индустриска кал и индустриски депонии, фабриката за преработка на железо во Никшиќ која создава индустриски депонии и нема еко филтри на оџаците; бродоградилиштето Бијела, во близина на Херцег Нови, депонија на индустриски отпад и загадување на морето; термоцентралата Плевља, која претставува депонија на отровен пепел и индустриски отпад; и рудникот за јаглен Плевља, кој создава индустриска магла и ги загадува реките.
Случај за кој критичарите велат дека локалните власти го игнорираат со години е областа наречена Васови Води во близина на Беране, во северна Црна Гора, каде што локалната компанија за собирање на отпад го фрла истото на врутокот на 15 извори на вода за пиење.
Пред една година, Националниот парк Скадарско Езеро беше на работ на еколошка катастрофа откако поплавите исфрлија тони отпад на брегот на езерото. Брзата реакција од страна на еко движењето го спаси езерото од катастрофа. 
Црногорските власти, во соработка со нивните колеги од Босна и Херцеговина, планираа да изградат хидро централа која што буквално ќе го потопеше кањонот на реката Тара, втор по големина во светот [по Колорадо] и една од најчистите реки во Европа. 
„Не сакаме мочуриште, ја сакаме Тара“, извикуваа членовити на невладините организации за екологија, барајќи од граѓаните да потпишат петиција против изградбата. За еден ден, на 8-ми септември, 15.000 луѓе од цела Црна Гора ја потпишаа петицијата. 
Како резултат на тоа, властите го стопираа проектот. 
Една од клучните обврски на Црна Гора, како земја кандидат за членство во ЕУ, останува решавањето на проблемот со отпадот. Досега, единствената санитарна депонија во Црна Гора се наоѓа во Подгорица. 
