31/10/2008
БРИСЕЛ, Белгија -- Првиот извештај на Европската комисија (ЕК) за напредокот на Србија -- кој се очекува на 5-ти ноември -- ќе каже дека земјата може да стане официјална кандидатка за членство во ЕУ следната година, објавија медиумите во четвртокот (30-ти октомври). Извештајот ќе потврди дека целосната соработка со Хашкиот трибунал за воени злосторства останува главен услов за кандидатскиот статус, според нацрт-извештајот цитиран во медиумите. Тонот ќе биде генерално позитивен, особено во врска со напредокот кон градењето слободна пазарна економија. Критиките ќе се однесуваат на потребата за реформи во судскиот систем и недоволниот напредок во борбата против корупцијата и организираниот криминал.
Во меѓувреме, извештајот на ЕК за напредокот на Босна и Херцеговина (БиХ) ќе ја критикува земјата за политичката нестабилност и недостатокот на реформи. Тонот се очекува да биде исклучително негативен. ЕК ќе предупреди да не се користи провокативна реторика и да не се прават обиди за поткопување на Дејтонскиот мировен договор.
Исто така, ЕК се очекува да го отфрли почетокот на разговорите за пристапување со Македонија, поради нејзиното неисполнување на потребните услови. „Македонија постигна одреден напредок во текот на изминатава година, но сé уште не ги исполни политичките критериуми“, се вели во нацрт-извештајот на ЕК за напредокот на земјата. ЕК, исто така, ќе го критикува Скопје за спорадичното насилство кое ги наруши јунските парламентарни избори. (Ројтерс, АФП, Дневник, ЕУопсервер, ЕУбизнис, Бета - 30/10/08)
