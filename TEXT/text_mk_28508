12/05/2010
СТРАЗБУР, Франција -- Македонскиот министер за надворешни работи, Антонио Милошоски, во вторникот (11-ти мај) изрази очекување дека неговата земја ќе добие конкретен датум за разговорите за пристапување пред крајот на мандатот на Шпанија како претседавач на ЕУ, на крајот од јуни. Тој додаде дека првото поглавје од преговорите е можно да биде отворено за време на мандатот на Полска како претседавач на ЕУ во втората половина на следната година.
Милошоски беше во Стразбур, каде што присуствуваше на одбележувањето на преземањето на Македонија на претседавањето со Министерскиот комитет на Советот на Европа (СоЕ), нарекувајќи го „историски ден за нашата земја“. Трите главни приоритети на Македонија за време на шестмесечното претседавање ќе бидат зајакнувањето на заштитата на човековите права, поттикнувањето на интеграцијата, со истовремено почитување на различностите, и промовирање на учеството на младите. (MИА, Макфакс, А1, Сител - 11/05/10)
