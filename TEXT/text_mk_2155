18/11/2004
Од Игор Јовановиќ за Southeast European Times во Белград – 18/11/04
Десет американски претпријатија покажаа интерес за инвестирање во Србија и учество во приватизацијата на српските претпријатија. Претставници на претпријатијата -- сите со седиште во Илиноис -- го посетија Белград на крајот од октомври и почетокот на ноември, остварувајќи разговори со српскиот претседател Борис Тадиќ, владини претставници, градоначалникот на Белград и голем број припадници на бизнис заедницата. 
Владимир Петровиќ, заменик-директорот на трговската мисија во Илиноис, рече дека Американците биле мошне задоволни од посетата, како и дека наскоро ќе бидат започнати неколку заеднички инвестиции. Најголемо претпријатие во делегацијата беше претпријатието за воздушен сообраќај ААР, кое разговараше за заеднички инвестициски договори со авио-претпријатието ЈАТ. 
Групата се состана со претставници на ЈАТ, на белградските железници, белграскиот аеродром и други српски претпријатија. Беше постигнат договор за отворање на српска Стопанска комора во Илиноис. САД ќе преземе реципрочен чекор отворајќи трговска мисија во Белград, која би можела да стане центар на бизнис договорите во Југоисточна Европа. 
Американските претпријатија беа водечки странски инвеститори во Србија од почетокот на масовната приватизација во 2001 година. Само „Филип Морис“ инвестираше 518 милиони евра во српската тутунска индустрија. Од неодамна премиерот Воислав Коштуница настојува да ги охрабри инвестициите во Србија, гарантирајќи безбедност на инвестираните средства. 
Во своето обраќање пред американската Стопанска комора во Белград претходно оваа година Коштуница рече дека Србија брзо работи на реформирање на легислативата со цел да обезбеди чувство на сигурност кај потенцијалните странски инвеститори. 
Изгледите на Србија, исто така, беа засилени со одлуката на агенцијата за кредитен рејтинг „Standard and Poor's “ да додели Б+ рејтинг за долгорочните српски државни обврзници и Б рејтинг за краткорочните кредити. Ова е за првпат во последниве години Србија да добие меѓународен кредитен рејтинг. 
Бизнисмените, сепак, предупредија дека ризикот за инвестирање во Србија сé уште останува висок, поради политичката нестабилност и големиот странски долг, кој достигнува околу 9 милијарди американски долари.
Претходно овој месец претставниците од „Бектел“ го посетија Белград за да остварат разговори со српскиот министер за надворешни економски односи, Милан Париводиќ, во врска со проектот за изградба на автопат од Србија до Бугарија. „Бектел“, едно од најголемите светски градежни претпријатија, гради патни мрежи во Хрватска и Романија. 
