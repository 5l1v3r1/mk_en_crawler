03/06/2008
СКОПЈЕ, Македонијa -- Набљудувачите на ОБСЕ во понеделникот (2-ри јуни) изјавија дека бројни прекршувања ги нарушија предвремените избори во неделата. Во официјалната изјава ОБСЕ ги опишува местењата на гласови, заплашувањата и измамите во областите населени со претежно албанско население. Набљудувачите истакнаа дека насилството во 30 избирачки места ги спречи гласачите да го искористат своето право на глас. Во насилство што се случи на денот на изборите едно лице загина, а десет други беа повредени. Повеќе од 28 лица беа уапсени, објави портпаролот на полицијата, Иво Котевски.
ОБСЕ, исто така, заклучува дека во текот на целата предизборна кампања, медиумите генерално биле наклонети на владејачката ВМРО-ДПМНЕ, која освои апсолутно владејачко мнозинство во неделата. Генералниот секретар на НАТО, Јап де Хоп Шефер, во понеделникот изрази длабока загриженост, велејќи: „Земјите што работат на добивање членство во НАТО мора да вложат максимални напори за исполнување на демократските стандарди на Алијансата“. Недобивањето покана за членство во април ја доведе Македонија до предвремени избори. (Вечер - 03/06/08; РБЦ, АФП, А1, Ксинхуa - 02/06/08)
