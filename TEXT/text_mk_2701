10/10/2005
(АП, Софиска новинска агенција, БНН, Фокус новинска агенција, Медиапул, Дневник, Еуропол - 06/10/05)
Бугарските и австриските власти минатата недела објавија дека разбиле доброорганизирана мрежа на меѓународен криминал, која оперирала низ цела Европа. Петнаесет осомничени членови на бандата, меѓу кои има и еден Бугарин, еден Србин и еден Украинец, беа уапсени во заедничката операција од страна на полициските единици на двете земји, со помош од Еуропол. 
„Горди сме што им дадовме поддршка на нашите партнери, во координирањето на оваа успешна операција, која ја докажува важноста и моќта на меѓународната соработка“, се цитира шефот на агенцијата Макс-Петер Рацел во соопштението на Еуропол во четвртокот (6-ти октомври). „Ова ја покажува не само важноста и силата на меѓународната соработка, туку, исто така, и потребата од размена на оперативни информации со цел да се откријат меѓународните криминални групи.“ 
Операцијата, спроведена во средата од страна на припадниците на бугарската Национална служба за борба против организираниот криминал (НСБПОК) и австриската Криминалистичка служба, уследи по петмесечната истрага на активностите на групата, кои вклучуваа и фалсификат, фалсификување на пари и перење на пари. 
Повеќе од 30 домови и канцеларии во Бугарија и во Австрија беа претресени во средата. „Запленети се фалсификувани документи за лична идентификација, вклучувајќи и пасоши, дебитни и кредитни картички, како и фалсификувани документи на бугарското министерство“, се вели во соопштението на Еуропол. „Покрај тоа, откриено е и огнено оружје, синтетички дроги, фалсификувани евра, големи суми пари и документи поврзани со перење на пари“ 
Шефот на НСБПОК, генерал-мајор Вањо Танов, за новинарите изјави дека осуммина од осомничените се уапсени во Бугарија. Седуммина се локални жители, додека осмиот -- осомничен како водач на групата -- е Украинецот Дмитро Кара. Него го бараат австриските власти по драматичното бегство од притворот во Виена минатата пролет. На сите ќе им биде судено во Австрија. 
Според претставникот на Еуропол во Бугарија, Маурицио Варанезе, потеклото на лажните евра сé уште не е познато. „Фалсификуваните евра ќе бидат ставени на техничка експертиза за да може да се идетификува нивниот извор“, рече тој. 
Истрагата е во тек и издадени се неколку меѓународни потерници од страна на австриските власти, според соопштението на Еуропол. 
„Ова е извонреден резултат, кој беше постигнат само поради тесната соработка помеѓу Еуропол, бугарската и австриската полиција“, се вели во соопштението на шефот на австриската Бундескриминаламт, Хервиг Хајдингер. „Овој случај е пример за професионална и успешна работа на европската полиција.“ 
