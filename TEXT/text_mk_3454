14/02/2007
Од Беким Греицевци и Блерта Фониќи-Кабаши во Приштина – 14/02/07
Полицискиот комесар на ОН во Косово, Британецот Стивен Кертис, поднесе оставка од функцијата, на барање на УНМИК. Шефот на мисијата на ОН, Јоаким Рикер, го објави ова во средата (14-ти февруари). Тој рече дека ја побарал оставката поради жестоките судири помеѓу полицијата и демонстрантите од етничките Албанци кои бараа независност, минатата сабота во Приштина. 
Двајца демонстранти починаа како резултат на повредите што им беа нанесени со гумените куршуми на полицијата на УНМИК. Полицијата се обидуваше да го спречи влегувањето на толпата во зградата на косовската влада и парламентот.
„Принципот на политичка одговорност“ го наведе да го отпушти Кертис, објасни Рикер. 
Шефот на полицијата е вториот висок официјален претставник што поднесе оставка. Во понеделникот, поради критиките во врска со употребата на сила од страна на полицијата, косовскиот министер за внатрешни работи, Фатмир Реџепи, рече дека се повлекува од функцијата. 
„Јас лично чувствувам дека како морален чин кон косовските граѓани, семејствата Балај и Џеладини, кон моите родители и моето семејство, кон нашиот заеднички проект на градењето на косовската држава и стабилноста, треба да поднесам оставка“, изјави Реџепи за новинарите. 
Демонстрантите, организирани од страна на движењето „Ветевендосје“ (Самоопределување), имаа намера да искажат противење на планот на специјалниот претставник на ОН, Марти Ахтисари, за идниот статус на Косово, и да побараат од водачите на косовските Албанци еднострано да прогласат независност. 
Највисоките косовски водачи имаа вонреден состанок по демонстрациите, обвинувајќи го „Ветевендосје“ и неговиот водач, Албин Курти, дека им наштетиле на стабилноста и интересите на Косово. Курти и другите членови на организацијата беа уапсени. 
Активистите на „Ветевендосје“, заедно со претставниците на граѓанските општества и една група за човекови права, велат дека полицијата направила грешка употребувајќи гумени куршуми одблизу. 
„Нашето сценарио не вклучуваше напад на владините згради“, рече членот на групата, Глаук Коњуфца, истовремено признавајќи дека цел на протестантите биле „луксузните автомобили“ на официјалните претставници. Тој рече дека групата планира да организира дополнителни протести низ цело Косово.
Премиерот Агим Чеку ги осуди демонстрациите од саботата, истовремено критикувајќи ги остварувањата на полицијата. „Смртта на двајца граѓани е доволен индикација која може да доведе до заклучок дека имало прекумерна употреба на сила“, рече тој, додавајќи дека владата формирала работна група да го испита случајот. 
Резултатите ќе бидат објавени за две недели, рече Чеку. 
