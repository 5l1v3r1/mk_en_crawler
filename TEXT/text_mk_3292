27/02/2007
(Блиц - 27/02/07; ДПА, АФП, АП, Ксинхуа, Б92 - 26/02/07; Ројтерс - 25/02/07) 
ЕУ и НАТО во понеделникот (26-ти февруари) ветија дека ќе работат како тим во осигурувањето на безбедноста во Косово по решавањето на неговиот иден статус. 
„Ние ќе имаме колку што е можно поблиска соработка“, германската новинска агенција ДПА го цитираше генералниот секретар на НАТО, Јап де Хоп Шефер, во Брисел, по состанокот со шефот за безбедност на ЕУ, Хавиер Солана. 
Алијансата, која моментно има 16.000 војници распоредени во Косово, ќе продолжи да игра „многу важна улога“ во иднината на покраината, додаде шефот на НАТО.
Состанокот помеѓу двајцата највисоки претставници на ЕУ и на НАТО се одржа само неколку дена по почетокот на последниот круг разговори во Виена, помеѓу преговарачите од Белград и Приштина за планот на претставникот на ОН Марти Ахтисари за идниот статус на Косово. Преговорите се очекува да завршат на 10-ти март со состанок на високо ниво на српските водачи и водачите на косовските Албанци. 
НАТО вели дека ќе помогне во формирањето и обуката на Косовските безбедносни сили (КСФ), како што предложи Ахтисари, кој ќе го финализира својот план и ќе го поднесе до Советот за безбедност на ОН до крајот на март. 
Според планот, новите професионални и мултиетнички КСФ ќе имаат максимум 2.500 активни припадници и 800 резервисти, без тешко вооружување. Припадници на КСФ ќе бидат регрутирани од цело Косово преку процес на официјален избор кој ќе го подготват заеднички Косово и меѓународното воено присуство, предводено од НАТО. 
КСФ на почетокот ќе бидат задолжени за одговор во кризни ситуации, уништување не експлозивни направи и цивилна заштита. Покрај тоа, Ахтисари предложи КСФ да бидат конципирани и подготвени за исполнување и на други безбедносни функции, кои не се соодветни за полицијата или другите организации за спроведување на законот. 
НАТО ќе помогне во формирањето и обуката на КСФ, изјави за новинарите адмирал Хари Улрих, командант на Сојузничката команда на здружените сили на НАТО во Неапол, за време на посетата на Приштина во саботата. 
Во меѓувреме, во Виена, има неповолен развој во разговорите помеѓу Белград и Приштина. Косовските Албанци, кои сочинуваат 90 отсто од населението во Косово, бараат независност од Србија. Инсистирајќи наместо тоа на суштинска автономија во рамките на Србија, Белград го отфрли планот на Ахтисари, кој се смета дека ќе го отвори патот за државноста. 
Двете страни, кои се во ќор-сокак, најверојатно нема да постигнат компромис во следните денови, рече Солана во понеделникот, додавајќи дека одлуката на Советот за безбедност во врска со прашањето на конечниот статус на Косово е од суштинска важност. „Ние нема да видиме ниту еден друг излез во овој процес освен решението на Советот за безбедност на ОН“, рече тој на заедничката прес-конференција со Де Хоп Шефер. 
Советот, исто така, се очекува да усвои решение подоцна оваа година за крај на УНМИК и негова замена со меѓународна Цивилна канцеларија, предводена од Меѓународен цивилен претставник (МЦП), кој ќе биде и специјален претставник на ЕУ.
МЦП ќе има задача да го надгледува и гарантира успешното спроведување на решението за статусот на Косово. Покрај тоа, МЦП ќе работи заедно со КФОР, кој ќе продолжи како Меѓународно воено присуство, во обезбедувањето на безбедна и сигурна средина во покраината додека нејзините институции не бидат во можност да ја преземат одговорноста за безбедноста на Косово. 
Солана рече дека откако Советот за безбедност ќе постигне согласност за резолуцијата, ЕУ ќе ги финализира своите планови за улогата во Косово, која според предлогот на Ахтисари ќе вклучува мисија на Европската безбедносна и одбранбена политика, за помош во развојот на ефикасна, фер и репрезентативна улога на правните институции. 
Сепак, сегашниот ќор-сокак доведе до зголемен број повици на сепаратистите во Косово за унилатерално прогласување независност. Групите што се противат на какви било преговори со Србија неодамна одржаа протести во кои загинаа две лица, а десетици други беа повредени. Поради закажаните нови демонстрации за 3-ти март, шефот на НАТО во понеделникот предупреди да не се прават обиди за поттикнување на насилството во покраината.
Новинарот на Southeast European Times Беким Греицевци даде свој придонес во овој натпис.
