02/02/2012
Линда Карадаку за Southeast European Times во Приштина -- 02.02.12
Комитетот за надворешни работи на ЕУ во вторникот (31-ви јануари) одобри предлог-извештај на Европскиот парламент, во кој се повикува ЕУЛЕКС „да ги зголеми своите напори“ во земјата против организираниот криминал и корупцијата.
„Корупцијата и понатаму претставува многу сериозен проблем. Има потреба за поактивно фаќање во костец со овој проблем, особено од страна на полицијата и судството“, рече за SETimes Фјола Чеку, претставничка на Канцеларијата за врски на ЕК во Приштина задолжена за информирање.
Портпаролот на ЕУЛЕКС, Николас Хотон, пак, рече дека мисијата постигнала „јасни резултати“ во гонењето на криминалците.
Мисијата за владеење на правото моментно испитува 350 случаи на криминални активности, при што судиите на мисијата веќе прогласија 220 пресуди. Од нив, 15 пресуди се за организиран криминал“, рече Хотон.
Авторот на извештајот, австрискиот пратеник во Европскиот парламент, Улрике Лунацек, изјави за ЕУопсервер дека „Ќе помогнеше во начинот на кој се гледа на [EУЛЕКС] во земјата, веќе да имаше обвиненија за случаите на корупција на високо ниво“.
Владината стратегија за 2012-2016 година против корупцијата, која беше одобрена на 11-ти јануари, ги наведува целите и превентивните мерки против корупцијата. 
Шефот на косовската Агенција за легислатива и образование против корупцијата, Бурим Садику, рече дека новата стратегија е заснована на проценките на локалните и меѓународните институции за нивото на корупција.
Минатиот месец, четворица претставници на косовското Министерство за здравство -- вклучително и секретарот на министерството, Илир Толај -- беа уапсени врз основа на обвинувањата за злоупотреба на службената должност или надлежностите, даночно затајување, перење пари и организиран криминал поврзан со тендерите.
Косовската полиција објави дека апсењата биле извршени по неколкумесечна истрага спроведена од страна на Антикорупциската оперативна група, предводена од косовскиот Специјален обвинител.
Но, и покрај тоа што поминаа неколку недели од апсењата, сé уште не се поднесени обвиненија. Четворицата моментно се наоѓаат во притвор. 
„Тоа што [правниот сектор] не се наоѓа на вистинското ниво на одговорност значи повеќе корупција, бидејќи тоа значи недостаток на дејствување од правната држава [институциите]“, рече за SETimes косовскиот политички аналитичар и универзитетски професор на Универзитетскиот колеџ Универзум во Приштина, Белул Беќај. 
Беќај вели дека е потребен вистински пристап на властите на прашањето на корупцијата.
„Оние кои градат корумпиран систем не можат да се борат против корупцијата. Изграден е систем на злоупотреба меѓу граѓаните и институциите. Ако овој однос не се промени, не е можна борба против корупцијата“, вели Беќај.
Жителот на Приштина, Малсор Хамити, се согласува.
„Најдобриот збор да се опише состојбата на корупцијата тука е катастрофа. Да се прашувам јас, сите оние што се корумпирани треба да се уапсат и затворат, и тогаш тие ќе сфатат колку луѓето страдаат. Корупцијата значи помалку можности и помалку пари за нас, обичните луѓе“, рече тој за SETimes. 
