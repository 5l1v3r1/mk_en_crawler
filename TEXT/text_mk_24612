08/12/2008
AНКАРА, Турција -- Премиерот Реџеп Тајип Ердоган говореше за барањата на заедницата на Алевиите со претседателот на фондацијата „Алевии Чем“, Изетин Доган, на состанокот во саботата (6-ти декември), објавија локалните медиуми. Следбениците на исламската гранка на Алевиите долго време се жалат на дискриминација и принудна асимилација од страна на мнозинството сунитски муслимани. Во повеќето демонстрации во Анкара минатиот месец, Алевиите ја повикаа владата да го укине Директоратот за верски прашања, да ја укине задолжителната верска настава во училиштата и да ги легализира куќите за молење на нивната заедница. По состанокот во саботата Доган рече дека Ердоган му ветил оти ќе се посветат на прашањето на Алевиите по локалните избори следната година. Аналитичарите велат дека владата подготвува нови мерки за исполнување на главните барања на Алевиите, со оглед на нивното влијание на претходните избори. 
Во другите вести, четворица нелегални имигранти се удавија откако нивниот гумен чамец се преврте во северозападниот крајбрежен појас на Турција во саботата. Бродот, во кој имало 27 имигранти, од кои повеќето Палестинци, потонал покрај градот Ајвалик додека се обидувал да стигне до грчкиот остров Лезбос. Спасувачите успеаја да спасат 23 од имигрантите.
Исто така, турската полиција уапси 19 илегални имигранти и тројца трговци со луѓе во неделата, во операција во егејската провинција Измир. Имигрантите се криеле во автобус кој полицајците го запреле во градот Селчук. (Хуријет, Сабах, новинска агенција Анадолу, Хуријет, АФП, НТВ - 07/12/08)
