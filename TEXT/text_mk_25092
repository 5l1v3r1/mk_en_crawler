27/12/2009
AНКАРА, Турција -- Судот во Дијарбакир во петокот (25-ти декември) подигна обвиненија против 23 курдски претставници во врска со нивните наводни врски со терористичката Курдистанска работничка партија (ПКК). Групата вклучува осуммина градоначалници и истакнатиот курдски активист Хатип Дикле, поранешен пратеник кој отслужи десет години затвор за членство во ПКК. Овие 23 лица се дел од една поголема група од 36 лица кои безбедносните сили ги уапсија претходно во четвртокот како дел од една поголема операција во неколку региони каде што доминира курдско население, во југоисточна Турција. Операцијата, трета оваа година, беше спроведена против сепаратистите на ПКК и неодамна забранетата Партија за демократско општество (ДТП). Врховниот суд пред две недели ја забрани партијата поради сомневањата за врски со ПКК.
Апсењата од петокот предизвикаа протести во саботата кога полицијата и курдските демонстранти се судрија во курдските градови Јукшекова и Чизре, во близина на границата со Ирак. Немаше извештаи за повредени. Во Дијарбакир имаше мирни протести.
Во меѓувреме, Партијата за мир и демократија -- новиот политички ентитет кој ја замени ДТП -- официјално аплицираше за формирање нова парламентарна група. Истата вклучува 19 поранешни пратеници на ДТП, плус Уфук Урас, независен кандидат. (Доган, АП, МИА - 25/12/09; AФП - 24/12/09)
