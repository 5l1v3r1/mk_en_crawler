06/04/2009
Светскиот економски форум (ВЕФ) 2008 ја рангираше Грција на 55-тото место меѓу 134 земји по користењето на ИТ и комуникациска технологија, објави весникот <i>Имерисиа</i> на 27-ми март. Грција доби оценка 4,00 според Мрежниот индекс на подготвеност на ВЕФ. Таа е една од малкуте европски земји што ја подобри оценката во споредба со минатата година.
*** 
 Maкедонскиот министер за информатика и технологија Иво Ивановски на 27-ми март го откри првиот суперкомпјутер на земјата. Македонија го лансираше моќниот ИТ систем на специјална церемонија во просториите на Државниот завод за статистика. 
*** 
Регулаторното тело за телекомуникации на Босна и Херцеговина (БиХ), РАК, издаде трета генерација лиценци за мобилната телефонија на БХ Телеком, Мител и ХТ Мостар. Директорот на РАК, Кемал Хусиеновиќ, рече дека потегот е важен за телекомуникацискиот пазар на БиХ бидејќи ќе ја подобри услугата и ќе ги намали цените.
*** 
Тим археолози од италијанскиот Национален истражувачки совет на 27-ми март објави дека откопале, како што веруваат, најстар верски локалитет во Кипар. Храмот, во областа Пиргос-Маврораки, надвор од градот Лимасол, датира од околу 2000 год. п.н.е., што значи дека е постар најмалку 1.000 години од кој било друг храм откриен досега на островот.
*** 
Здруженијата на биолози од европските земји ќе го одржат својот годишен состанок за 2009 година во турскиот дел од Кипар, објави весникот Хуријет на 27-ми март. Биолози од Tурција, Велика Британија, Германија, Холандија, Португалија и Кипар ќе присуствуваат на состанокот.
*** 
Археолози од Директоратот за праисториски и класични студии при грчкото Министерство за култура на 30-ти март ја опретставија керамичката работилница откопана неодамна во Пела, објави АНА-МПА. Експертите ја пронајдоа работилницата во северниот дел на археолошкиот локалитет Пела и веруваат дека таа била користена помеѓу 4-тиот и 2-риот век пред н.е.
 (Разни извори – 30/03/09-06/04/09) 
