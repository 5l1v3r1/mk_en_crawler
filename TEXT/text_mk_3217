03/08/2006
Од Георги Митев-Шантек за Southeast European Times во Белград -- 03/08/06
Тригодишниот напор на менаџментот на австриски Мобилком заврши неуспешно на крајот од јули, кога управата рече „не“ на зголемената понуда за Моби 63 за 20 милиони евра. Како резултат на тоа српскиот мобилен телефонски оператор, со два милиони клиенти, отиде во рацете на норвешки Теленор за 1,513 милијарди евра. 
Теленор понуди првична почетна цена од 1,373 милијарди евра, многу повеќе од понудата од 805 милиони евра на Мобилком. Третиот понудувач -- египетскиот Ораском -- се откажа кога беше објавена почетната цена, со што останаа две претпријатија да се борат понатаму. И покрај тоа што финалните понуди беа скоро еднакви -- 1,493 милијарди евра од Мобилком и 1,513 милијарди евра од Теленор, норвешкото претпријатие победи поради својата првична повисока понуда.
Сумата ги надмина предвидувањата, кои се движеа од 800 милиони евра до 1,1 милијарди евра. Поголем дел од средствата од продажбата -- 1,155 милијарди евра -- одат во државниот буџет, а преостанатите во конзорциумот на австриските бизнисмени кои купија процент од претпријатијето од контроверзниот бизнисмен Богољуб Кариќ. 
Според новинската агенција Блумберг, владините приходи од продажбата изнесуваат 4,5 отсто од српскиот БДП.
„Продажбата на Моби 63 претставува голем успех за Србија“, Блумберг го цитираше министерот за финансии, Млаѓан Динкиќ. Тој вети дека средствата ќе бидат искористени за Националниот инвестиционен план, серија иницијативи за поправање на српските патишта, железници и другата инфраструктура. 
Теленор, кој го поседува црногорскиот Промонте, сега е подготвен да го прошири својот удел на пазарот во регионот. 
Помеѓу губитниците од продажбата е Кариќ, кој го основаше претпријатието некогаш познато како Мобтел, и Телеком Австрија, кој се надеваше дека ќе ја додаде оваа фирма во групата која веќе ги вклучува ВИПнету Хрватска и СИ.мобилу Словенија.
Вработените во Моби 63 се, исто така, незадоволни. За разлика од другите тендерски процедури, оваа не беше придружена со социјална програма. Александар Титовиќ, од вработените во телекомуникациите „Независност“, го обвини Динкиќ дека намерно ги одложил преговорите со вработените, истовремено обидувајќи се да ја забрза продажбата.
