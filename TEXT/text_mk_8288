22/12/2011
Пол Чикои за Southeast European Times во Букурешт -- 22.12.11
Зимскиот пазар за, како што се нарекуваат „традиционални производители“ на букурешкиот Плоштад Обор, врие од посетители. Луѓето се туркаат за да се пробијат до дрвените штандови, да ги разгледаат различните прехранбени и други производи, а потоа продолжуваат кај следниот продавач. 
Но, само малкумина бараат од продавачите да им дадат да ги пробаат изложените производи за да се решат дали да купат.
„Дајте ми само малку, да го потиснам мојот апетит!“ им велат тие на продавачите.
Еден од производителите што изложуваат производи е Емил Костеа, производител на месо од округот Алба во централна Трансилванија, кој води микро-фирма во своето родно село, одгледувајќи свињи, овци и кози.
Производите на Костеа базирани на месо -- различни видови колбаси, шунка и сланина -- шират мирис на чадено месо и се главна атракција за колебливите купувачи. 
Како и останатите традиционални производители, тој ги фали производите како „100-процентно природни“. 
Но, Костеа се чини збунет од луѓето кои бараат најевтина храна или бараат да пробаат само за да го задоволат својот глад. 
„Тие одат од штанд на штанд, барајќи најниски цени. Тоа е како економски аџилак. Дури и ситните пари прават разлика“, рече тој за SETimes. 
Костеа објасни дека оваа година е негова прва во Букурешт и дека тој не може да направи никакви споредби со продажбите од претходните години, иако повеќето други луѓе се жалат на сé помала продажба.
„Мислам дека Романците се изморени од времињата што доаѓаат и ги чуваат парите во својот џеб“, рече тој местејќи ги теглите со семиња и јаткасти плодови натопени во мед од акација.
Неколку штандови подолу, Раховеанус, од округот Фагарас, на падините на Јужните Карапати, стои зад тезгата. 
„Продававме во Букурешт неколку години, но оваа година кризата зеде најголем данок во нашата продажба“, рече Јон Раховеану за SETimes. 
Раховеану води семеен бизнис кој се протега сé до главниот град, поради поголемата конкуренција дома.
„Букурешт е најдобар пазар во земјата. Единствениот проблем е што конкуренцијата тука станува уште поголема. Најновиот хит на домашни производи ги привлекува локалните производители тука, иако некои од нив се сомнителни“, рече тој. 
Кризата е таква што луѓето се обидуваат со сé за да обезбедат удел на пазарот или едноставно да преживеат. За жал, ситуацијата честопати се претвора во нездрава конкуренција на лажни обвинувања. 
Кое е решението? Раховеану вели дека итно е потребен подобро регулиран систем во кој традиционалните производители може да ја сертифицираат својата стока. 
Друг производител, Марта Хојда, етнички Унгарец од округот Харгита во источна Трансилванија, ги поздравува своите клиенти со топла насмевка.
Запрашана како тече продажбата оваа година, Хојда, како многу други, одговара со „така-така“. Сепак, таа е оптимист и гордо ги покажува своите домашно плетени волнени ќебиња, кожени влечки и елеци, кои за разлика од другите традиционални производи, не можат да се најдат никаде на саемот.
Пред економската криза, продажбата во декември беше вообичаено десетпати поголема отколку претходните месеци. Оваа година, продавачите предвидуваат просечен раст од 30 отсто на продажбата.
Но, се очекуваат поголеми од просечните цифри на продажбата во електронскиот сектор, при што многу Романци чекаат специјални попусти на крајот од годината, за да купат вакви производи. 
Наспроти тезгата на Хојда е Вероника, која продава домашно изработени Божиќни украси. За разлика од другите продавачи, таа вели дека поминува низ кризата со малку емоции. 
„Она што го продавам тука бара малку инвестиција. И тоа не е расипливо како месните производи или печениот леб. Сепак, ако продадам помалку, ги чувствувам последиците по мојот џеб“, рече Вероника за SETimes. 
И покрај најавениот излез од рецесијата во Романија, претходно оваа година, и рекордниот економски раст од 4,4 отсто за време на третиот квартал од годината, јавноста е далеку од тоа да ги почувствува ефектите од економското заздравување. 
Истражување на Еуростат објавено овој месец покажува дека Романија се рангира на второто место од дното на листата според куповната моќ меѓу 27-те земји-членки на ЕУ, погоре само од Бугарија.
