06/02/2006
(Балканска мрежа за истражувачко новинарство - 06/02/06)
Во текот на изминатава деценија странските влади обезбедија повеќе од 250 милиони евра за поддршка на проекти за развој на медиумите во Балканот, вели западен експерт во коментарот кој беше објавен од страна на Балканската мрежа за истражувачко новинарство (БИРН) во неделата (5-ти февруари). 
„Како што е случајот со секоја работа што е поврзана со развојот, така и овде има добри и лоши моменти“, рече консултантот за развој на медиумите со седиште во Амстердам, Јаша Ланга. Но, општо земено, трудот се исплати, додаде тој. 
Дел од недостатоците се однесуваат на изборот на проектите или медиумите и здруженијата. Донаторите, рече Ланга, „понекогаш избираат предлози кои се чини дека нудат лесни одговори на многу сложени проблеми“. Финансирањето на формирањето на различни конкурентски институции се покажа дека не е најдобра опција, со оглед на тоа што сите не можеа да преживеат во тешките услови. 
„Особено парите се фрлаат за задачата да се претворат државните медиуми во јавни радио-телевизии без дури и да се обезбеди доволно политичка волја за да се загарантира дека таа транзиција ќе биде успешна“, истакна Ланге. 
Пер Бајман, шефот на одделот за хуманитарна помош на Швајцарската меѓународна агенција за соработка во развојот, се согласи дека донаторските средства не се секогаш со добро избрана цел. 
„Сите медиумски успешни приказни на Балканот се базираат на силната локална медиумска организација, која е во состојба да привлече странски финансиски средства преку инвентивни стратегии и голем број преземени ризици, како финансиски така и политички“, пишува шведскиот експерт -- кој претходно ја надгледуваше улогата на агенцијата во поддршката на медиумите во Балканот -- во одделен, паралелен коментар. „Неуспешни проекти се оние кои беа започнати или промовирани однадвор, со мала или никаква локална поддршка.“ 
Во врска со поддршката за обуката на новинарите, Ланге смета дека донаторите се наклонети „да трошат премногу за обука без да создадат трајни институции“ и да го финансираат спроведувањето на курсеви кои не секогаш кореспондираат со интересите на самиот медиумски сектор. 
И покрај тоа што квантитетот на новинарските курсеви можеби не помогна во решавањето на сите структурни проблеми со кои се соочуваат балканските медиуми, истите придонесоа за поголема свест за професионалните стандарди и подобрени технички способности и резултираа со подобро водење на некои индивидуални агенции, според Ланге. 
„Воошто не се сомневам дека странската поддршка помогна во одржувањето на медиумите со храброста да се подигне свеста за прашањата кои, и покрај тоа што не се секогаш добредојдени кај публиката, имаат директно влијание врз историјата“, напиша Ланге. 
Бајман, пак, смета дека идната странска помош за медиумскиот сектор на Балканот треба да се фокусира на три работи. Една е обезбедувањето на поддршка за набљудувачка група „со задача да ги следи јавните радио-телевизиски станици, медиумската легислатива, слободата на печатот, концентрацијата на сопствеништвото и други релевантни области“. Донаторите треба, исто така, да финансираат и постдипломски студии за новинари на локалните факултети за новинарство или професионални центри и да се фокусираат на „ограничен број важни, одговорни медиумски агенции“. 
„Наша работа сега е да осигуриме дека ќе преовлада одредена стабилност“, рече Бајман. „Можеме да обезбедиме и кредити, ако истите недостигаат. Ние можеме да ја поддржиме набљудувачката група да внимава на медиумската сцена во однос на обесправеноста. Ние можеме да продолжиме со подобрувањето на легислативата и нејзино адаптирање на европските стандарди. Но, ние повеќе не можеме да влегуваме внатре, да го искривуваме слободниот медиумски пазар кој полека избива на површина и да продолжиме со поддршката на нашите миленици.“
