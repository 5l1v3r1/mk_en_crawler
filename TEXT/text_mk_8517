13/02/2012
Бојана Милановиќ за Southeast European Times во Србија -- 13.02.12
Србите го одбележуваат својот триумф над отоманската власт оваа недела, но многу предизвици се закануваат да фрлат сенка врз прославата.
Денот на државноста, кој се прославува секој 15-ти февруари, го одбележува признавањето на независноста на Србија од Отоманската империја во 1817 година. Оваа година за првпат е прогласен дводневен федерален празник, за 15-ти и 16-ти февруари. Иако ова е време кога Србите ја прославуваат победата, енергетската и финансиската криза на нацијата ги натера некои да го искористат настанот како можност за штедење.
Дејствувајќи по предлог на групата која ja следи снабденоста со енергија и безбедноста, владата го продолжи празникот од понеделник (13-ти февруари) до 17-ти февруари. Петар Скундриќ од Работната група рече дека на овој начин ќе има пет неработни денови, денови без училиште, што ќе помогне да се намали потрошувачката на енергија во државата за најмалку 10 отсто. Ова намалување е очајничко, рече тој, со оглед на фактот дека државните енергетски системи се преоптоварени. 
Економската криза и мрачните економски прогнози за годинава, исто така, го зедоа својот данок. 
„Ми се чини дека животниот стандард и понатаму се влошува. Цените растат, луѓето сé повеќе ги губат своите работни места, а оние што работат не знаат дали ќе добијат плата. Сé што можам да направам е да се надевам дека некако ќе го надминеме ова, исто како што го надминавме во 1990-тите“, рече за SETimes таксистот Драган Протиќ.
Економскиот аналитичар и уредник на веб-порталот Макроекономија, Мирослав Здравковиќ, рече дека еден од главните проблеми е тоа што во текот на изминатите три години, повеќе од 250.000 луѓе од работната сила, или 12 отсто, ги изгубија своите работни места.
Прогнозите за индустриски раст и развој во оваа година, исто така, не се охрабрувачки.
„Според проценките, индустриското производство ќе се намали за околу 4 отсто. Дефицитот во индустриското производство е сигурен; сите сега чекаат да започне производството во „Фиат“ во мај или јуни и да видат дали тоа ќе го ублажи падот во индустриското производство за 1 или 2 отсто“, рече Здравковиќ за SETimes. 
Покрај економскиот облак, државата се соочува и со други домашни прашања.
Воениот аналитичар и автор Александар Радиќ го смета организираниот криминал за најголем безбедносен проблем на Србија.
„Оние кои имаат нелегални пари создаваат проблеми. Криминалот го користи националниот и верскиот екстремизам и различните политички организации за да ги заштити своите интереси. Ние ... не се справуваме со истиот во доволна мера“, рече Радиќ за SETimes. 
Тој рече дека од почетокот на процесот на демократизација, српската држава се бори со организираниот криминал. 
Вниманието треба да биде насочено на оние кои се стекнале со богатство и профит по атентатот на премиерот Зоран Ѓинѓиќ во 2003 година, рече тој, истакнувајќи го примерот со главниот за дрога Дарко Шариќ.
„Има големи и сериозни дупки во безбедносниот систем, кои овозможуваат создавање ваква силна криминална организација“, рече Радиќ. 
Според претставникот на Транспаренси интернешнал Србија, Владимир Гоати, пак, главниот предизвик за Србија е нејзината кандидатура за членство во ЕУ. Пристапувањето на земјата е двократен проблем, вели тој.
Покрај неопходните реформи што земјата мора да ги преземе, [пристапувањето во ЕУ] е поврзано со подобрувањето на односите со Косово, кое е уставно дефинирано како дел од Србија. Меѓународната заедница, особено ЕУ, повикува на воспоставување толеранција и соработка. Нема барање за официјално признавање на Косово, но има барање за нормални односи. Мислам дека тоа е многу тешко“, рече Гоати за SETimes. 
Сепак, рече тој, некои од проблемите на земјата може да се решат на општите избори во мај. 
„Но, јас не очекувам никаков изборен земјотрес“, рече Гоати.
