12/12/2010
БЕРЛИН, Германија/ЗАГРЕБ, Хрватска -- Судијата во Салзбург во саботата (11-ти декември) одреди 14-дневен притвор за хрватскиот премиер Иво Санадер, во очекување на екстрадицијата. Санадер беше уапсен во Австрија претходниот ден, откако Хрватска издаде меѓународна потерница. Поранешниот премиер избега од земјата, само неколку часа пред парламентот да гласа за одземање на неговиот имунитет. Тој е, наводно, под истрага за можни криминални активности и злоупотреба на службената должност. 
Хрватските правосудни власти велат дека ќе ги испратат потребните документи за екстрадицијата до своите австриски колеги. Во меѓувреме, австрискиот адвокат на Санадер, Вернер Супан, во саботата рече дека неговиот клиент нема да се спротивстави на екстрадицијата во Хрватска. Санадер е највисокиот хрватски функционер досега под истрага за корупција
Коментирајќи околу апсењето на Санадер, претседател Иво Јосиповиќ за дневниот весник „Јутарњи лист“ изјави дека „никој во Хрватска не може повеќе да ја запре борбата против корупцијата. Оние што се обидуваат да го сторат тоа, ќе бидат дефинитивно избришани од политичката сцена“. (Хина, ХРТ, Пословни дневник, Јутарњи лист, ДПА, АФП - 11/12/10)
