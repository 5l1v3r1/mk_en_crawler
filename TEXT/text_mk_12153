14/06/2005
ЊУЈОРК, САД -- Главниот обвинител на ОН, Карла дел Понте, во понеделникот пред Советот за безбедност рече дека има „драстични подобрувања“ во соработката на балканските земји во судското гонење на воените злосторници. Таа, сепак, истакна дека соработката е нецелосна и рече дека треба да се направи повеќе за апсење на седуммината главни осомничени, меѓу кои и Радован Караџиќ, Ратко Младиќ и Анте Готовина, и зам нивно изведување пред лицето на правдата. Дел Понте рече дека српската влада и понатаму се двоуми за апсење на бегалците и наместо тоа, се потпира на доброволното предавање. Оваа политика, рече таа, повеќе не дава резултати. Трибуналот, додаде Дел Понте, нема да може да ги заврши сите судски процеси до 2010 година ако сите бегалци не бидат уапсени наскоро. Претседателот на Трибуналот на ОН, Теодор Мерон, ја искажа истата загриженост пред Советот за безбедност. (АП, веб-страница на ОН, Бета, ХИНA - 13/06/05)
