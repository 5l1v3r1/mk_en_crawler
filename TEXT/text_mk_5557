10/05/2010
(AП, АФП, Ројтерс, ДПА, Блумберг, ФТ, Вол Стрит џрнал, ББС, Еурактив, Еуопсервер, ЕУ - 10/05/10)
ЕУ рано во понеделникот (10-ти мај) го обелодени пакетот за спас од 750 милијарди евра, кој треба да ја спречи потенцијалната катастрофа на еврозоната од 16 земји, во врска со грчката криза. 
Програмата за помош без преседан, која е повеќе од 70 пати поголема од целокупната помош обезбедена за повоеното заздравување во Европа со американскиот Маршалов план меѓу 1948 и 1951 година, беше објавена по 11 часа маратонски разговори меѓу министрите за финансии на ЕУ во Брисел. 
Тие беа во трка со времето да постигнат договор пред отворањето на азиските пазари во понеделник. Со тоа водачите се надеваа дека ќе го одбегнат новиот напад на еврото кој би можел да ја втурне заедничката европска валута и пазарите на ЕУ во нови длабочини. 
„Ние вложуваме значителни суми во интерес на стабилноста во Европа“, рече шпанската министерка за надворешни работи, Елена Салгадо, чија земја го држи шестмесечното претседавање со Унијата до крајот на јуни, по претседавањето со состанокот во Брисел.
Според тригодишниот договор, 16-те членки на еврозоната ќе ветат поддршка за Механизмот на специјална цел (СПВ) -- механизам на гарантирање заем во висина од 440 милијарди евра, кои ќе им бидат на располагање на членките на еврогрупата кои се соочуваат со сериозни должнички тешкотии. Тоа ќе биде дополнение на итниот фонд од 60 милијарди евра од Европската комисија „за земјите-членки во тешкотиите предизвикани од исклучителните околности надвор од контролата на земјите-членки“, според соопштението на ЕУ. 
ММФ, исто така, ќе учествува, обезбедувајќи „најмалку половина од придонесот на ЕУ“, или 250 милијарди евра. 
„Ќе го браниме еврото со сé што треба“, рече комесарот на ЕУ за економски и монетарни работи, Оли Рен, по состанокот во Брисел. 
Тој, исто така, објасни дека парите од СПВ ќе бидат распоредени „пропорционално“. Така, Германија -- најголемата од 16-те економии на еврозоната -- ќе мора да учествува со 123 милијарди евра во механизмот, додека земјите како Кипар ќе мора да обезбедат скоро една милијарда евра, според Вол Стрит Џрнал. 
Програмата од 440 милијарди евра не се очекува да биде веднаш донесена, бидејќи треба да биде официјално одобрена од претседателот на владата и од националниот парламент на секоја од земјите-учеснички. Но, официјалните претставници на ЕУ изразија увереност дека тоа нема да биде проблематично.
„Можевме да го направиме тоа со Грција; ќе можеме да го сториме тоа и за секоја друга држава ако се јави потреба“, изјави Рен за новинарите во понеделникот. 
Тој го изјави ова помалку од 24 часа откако Извршниот одбор на ММФ го одобри придонесот на институцијата од 30 милијарди евра во планот за спас од 110 милијарди евра за Грција. Водачите на 16-те земји-членки на ЕУ кои го користат еврото го одобрија делот на групата од 80 милијарди евра во петокот. 
