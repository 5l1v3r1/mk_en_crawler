04/06/2008
ПРИШТИНА, Косово -- За време на седницата на владата во вторникот (3-ти јуни) премиерот Хашим Тачи призна дека постои збунетост во врска со идното меѓународно присуство во Косово. „Постојат некои дилеми за пренесувањето на надлежностите помеѓу УНМИК и ЕУЛЕКС“, рече тој. Косовските институции се подготвени да ги преземат сите надлежности откако новиот устав ќе влезе во сила на 15-ти јуни, додаде тој. 
Владата на својата седница усвои уште пет предлог-закони од планот за надгледувана независност на поранешниот претставник на ОН за Косово, Марти Ахтисари. Владата, исто така, побара од УНМИК да прекине со создавање паралелни општински совети во областите населени претежно со српско население. Белград планира да ги формира овие тела врз основа на резултатите од српските општи и локални избори на 11-ти мај. (Лајм, Коха Диторе, Зери, Експрес - 04/06/08; РТК, Телеграфи, Косовалајв - 03/06/08) 
