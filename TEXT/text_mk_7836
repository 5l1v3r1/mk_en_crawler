09/03/2013
Младен Драгојловиќ за Southeast European Times во Бања Лука -- 09.03.13
Полицијата во Република Српска (РС) уапси 20 вработени во електродистрибутерот Електрокраина во Бања Лука, обвинувајќи ги дека им овозможиле на потрошувачите да ги намалат своите сметки за електрична енергија.
Апсењата се дел од тековните напори во РС и низ целиот Балкан да се стави крај на кражбите на електрична енергија, кои ги чинат претпријатијата милиони евра годишно.
Полицијата вели дека вработените во Електрокраина соработувале со сопствениците на рестораните и кафулињата, помагајќи им да инсталираат направи поради кои броилата за електрична енергија покажувале и до 70 отсто помалку потрошена електрична енергија од она што потрошувачите навистина го потрошиле. Во замена за тоа, вработените во Електрокраина, наводно, добивале месечно мито или подароци.
Директорот на полицијата на РС, Гојко Васиќ, изјави за новинарите дека во очекување на построга легислатива, апсењата во февруари се само почеток на борбата против криминалот во секторот на електричната енергија.
„Знаеме дека на ваков начин се украдени милиони евра. Новите закони треба да ја третираат кражбата на електрична енергија како сериозно кривично дело и тоа ќе овозможи конфискација на имот со цел да се наплати долгот“, рече Васиќ.
Менаџерот на Електрокраина Сека Кузмановиќ изјави заSETimes дека претпријатието соработувало со полицијата.
„Забележавме дека нешто не е во ред со сметките на големите потрошувачи. Преку внатрешна истрага нашите експерти открија дека некои електричари биле договорени со овие потрошувачи“, рече Кузмановиќ.
Таа додаде дека количеството на енергија која секој одделен потрошувач ја краде можеби не е драстично, но во областа на Бања Лука ваквите загуби изнесуваат вкупно неколку милиони евра.
„Само замислете да се додадат преку 50 мали суми на месечно ниво, тогаш помножете го тој број со 12 месеци, а потоа со најмалку 10 години. Ќе видите дека тоа е повеќе од голем криминал“, рече Кузмановиќ.
Од Електропривреда РС изјавија заSETimes дека единствениот начин да се води борба против овој криминал е честата контрола на потрошувачите, која вклучува испраќање на електричарите од страна на претпријатието во домовите и бизнисите за да ги проверат броилата за електрична енергија.
„Само во текот на минатата година, беа направени 112.615 [проверки], а беа откриени 1.072 кражби“, рече Бранислава Милекиќ, генерален менаџер на претпријатието, додавајќи дека загубите се сметаат во милиони евра.
Таа додаде дека ситуацијата е најлоша во Бања Лука, каде што се откриени 763 кражби во изминатава година. Во Бјелина имало околу 200 случаи, а во Добој 38.
Ситуацијата е подобра во Федерацијата на Босна и Херцеговина, каде што главниот снабдувач на електрична енергија е Електропривреда БиХ. Портпаролката на претпријатието, Мидхета Курспахиќ, изјави за SETimes дека нивните загуби од неовластено користење се на најниско ниво во регионот.
„Вкупните загуби во дистрибуцијата минатата година изнесуваа околу 9 отсто. Продолживме со контрола на потрошувачите и сите кои ја користат енергијата на неовластени начини се санкционираат во согласност со законот“, рече Курспахиќ.
Повеќето држави во регионот имаат проблеми со кражбата на електрична енергија.
Црногорското претпријатие Електропривреда Црне Горе отпушти неколку електричари бидејќи повторно вклучувале потрошувачи кои биле исклучени поради кражба. Во областа на Подгорица минатата година беа пријавени 1.100 случаи на кражба во судовите.
„Ги контролираме потрошувачите на редовна основа, во обид да ги намалиме овие кражби. Во случај контролата да открие вакви случаи, неовластените потрошувачи ќе бидат исклучени од мрежата и пријавени во полицијата и судот“, рече заSETimesдиректорот за јавни односи на Црне Горе, Рајко Себек.
