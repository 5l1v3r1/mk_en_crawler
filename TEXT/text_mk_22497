13/11/2008
БУКУРЕШТ, Романија -- Претседателот Трајан Башеску во средата (12-ти ноември) рече дека планира да назначи премиер кому ќе може да му верува и кој ќе може да формира парламентарно мнозинство. Коментирајќи во врска со своите планови за нова влада по изборите на 30-ти ноември, Башеску јасно стави до знаење дека не му верува ниту на водачот на социјалдемократската партија Мирчеа Џоана, ниту на актуелниот премиер Калин Попеску Таричеану од Национал-либералната партија. Башеску рече дека го преферира Теодор Столојан од Демократско-либералната партија за позицијата, но исто така размислува и за други можни кандидати. Според уставот, претседателот го избира премиерот, а парламентот мора да ја почитува неговата одлука или ризикува да биде распуштен.
Во другите вести од средата, Таричеану го обелодени четиригодишниот акциски план со цел намалување на влијанието на светската економска криза. „Во текот на следните четири години, ние ќе доделиме најмалку 10 милијарди евра во вид на инвестиции за клучните сектори на романската економија“, рече Таричеану по седницата на банкарското здружение во земјата. Тој додаде дека планот предвидува „даночен бонус“ од 5 отсто за оние кои ги плаќаат своите даноци навреме. (Eвениментул зилеи, Котидианул, Гардијанул, Nine o'clock - 13/11/08; AФП - 12/11/08)
