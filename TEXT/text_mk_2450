23/11/2005
Од Игор Јовановиќ за Southeast European Times во Белград – 23/11/05
Со почетокот на напорите за решавање на статусот на Косово, Србија почна да бара меѓународна поддршка за својот став во врска со иднината на покраината. Највисоките српски претставници ја посетија Русија, која се смета за традиционален српски сојузник во надворешните работи, како и Кина. Двете земји имаат право на вето во Советот за безбедност на ОН. Покрај тоа, Белград побара вклучување на Израел и земјата-членка на ЕУ Грција во процесот. 
Српскиот претседател Борис Тадиќ се состана со својот руски колега Владимир Путин во Москва на 17-ти ноември. За време на посетата Тадиќ го пофали предлогот - на што се спротивставија УНМИК и ЕУ - за прекројување на Косово по примерот на Босна и Херцеговина (БиХ), со два ентитети поделени по етничка основа, од кои со едниот ќе управуваат косовските Албанци, а другиот ќе го контролира српското малцинство во покраината од 10 отсто од вкупното население. Тој, исто така, рече дека Балканот би можел да се дестабилизира „ако косовските Албанци добијат право да формираат независна држава“. 
Претходно овој месец Тадиќ беше во Израел на разговори со претседателот Моше Кацав.
„Израел претставува пример за тоа како сојузот со една од најмоќните држави на светот може да биде корисен за зачувување на државата и националните интереси и како добропланираната и фокусирана политика може да даде резултати“, рече Тадиќ, велејќи дека Израел ја фаворизира идејата за компромис во преговорите за Косово. 
Претседателот на парламентот на Србија и Црна Гора, Зоран Шами, беше во Москва пред посетата на Тадиќ. По разговорите на 3-ти ноември со министерот за надворешни работи, Сергеј Лавров, тој рече дека Москва го поддржува ставот на Србија. Сепак, додаде тој, „од Русија не може да се очекува да стави вето [во Советот за безбедност] или за започне војна со некого поради нас“.
На 26-ти октомври ОН даде зелено светло за започнувањето на разговорите за статусот на Косово, кое е технички дел од Србија и Црна Гора, но е под меѓународна администрација од 1999 година. Главно албанското население во покраината бара целосна независност од Србија, додека Белград бара да ја задржи сувереноста. 
Два дена по овој потег на ОН, министерот за надворешни работи на Србија и Црна Гора, Вук Драшковиќ, ја посети Кина, каде што се состана со заменик-претседателот Зенг Кингхонг и со заменик-премиерот Танг Јиаксуан. По состанокот тој рече дека Кина целосно го поддржува територијалниот интегритет на Србија и е за компромисно решение. 
Подоцна во октомври, српскиот премиер Воислав Коштуница отпатува за Грција, единствената балканска држава во ЕУ. Премиерот Костас Караманлис му рече за време на нивните разговори дека решението за Косово не може да се наметнува, туку треба да се постигне преку дијалог помеѓу двете страни. 
Коштуница рече дека директните преговори помеѓу Србите и Албанците треба да започнат што е можно побргу и повика на решение со кое ќе се зачува територијалниот интегритет и суверенитет на Србија.
