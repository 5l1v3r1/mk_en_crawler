03/12/2009
Од Бојана Миловановиќ за Southeast European Times во Белград -- 03/12/09
Парламентарката Гордана Поп-Лазиќ од Српската радикална партија (СРС) фрли чевел на заменик-претседателката Гордана Чомиќ на 26-ти ноември, протестирајќи поради одбивањето на Чомиќ да му дозволи на член на СРС да ја заврши изјавата за контроверзниот статут.
„Ова е чевелот на незадоволните граѓани кои гласаа за Српската радикална партија и кои би го сториле истото како мене“, изјави Поп-Лазиќ за новинарите, откако беше принудена да го напушти парламентот со еден чевел.
Поп-Лазиќ тврди дека нејзиниот чин значел спротивставување на, како што ја нарече, тиранијата во парламентот над опозициските партии. Таа, исто така, рече дека водачот на СРС Воислав Шешељ, кому му се суди во Хашкиот трибунал, не го наредил ова дејство.
Иако Поп-Лазиќ не ја погоди заменик-претседателката, таа беше казнета со 350 евра. 
Заменик-претседателот на Радикалната партија Драган Тодоровиќ ја поддржа постапката на Поп-Лазиќ, велејќи дека таа ќе биде „казнета што не центрираше добро и што не успеа да ја погоди заменик-претседателката“.
Тодоровиќ ја спореди со ирачкиот новинар кој фрли чевел на поранешниот американски претседател Џорџ Буш и рече: „Нејзиниот чевел ќе влезе во историјата“. 
Српската државна телевизија го испушти инцидентот со чевелот и им се извини за тоа на своите гледачи, велејќи дека камерите во тоа време биле ставени на автоматско снимање.
Некои медиуми, вклучително и весникот Данас, го осудија настанот, нарекувајќи го „циркус“, додека други како Курир објавија дека чевлите биле италијански и чинеле околу 100 евра.
Шефот на пратеничката група на опозициската Демократска партија на Србија (ДСС), Милош Алигрудиќ, рече дека реакцијата на Поп-Лазиќ била оправдана поради, како што рече, „скандалозниот начин на кој заменик-претседателката ги води седниците“. 
Тој објасни дека „ако некој постојано ги провоцира пратениците со кршење на нивните права, измислува правила, злобно ги крши процедуралните правила [и] ги прекинува пратениците, тогаш тоа е навистина нешто недозволиво“. 
Сепак, пратениците на владејачката коалиција изразија скептицизам во врска со овие тврдења. Тие посочија дека инцидентот претставувал начин за постигнување политички поени и е одраз на воспитувањето на Поп-Лазиќ. 
Шефицата на пратеничката група на владејачката коалиција За европска Србија, Нада Колунџија, рече дека со фрлањето на чевелот, Поп-Лазиќ „најгрубо ги прекрши“ парламентарните процедурални правила. „Постојат многу јасни правила на процедурата и тие важат за сите“, рече таа.
„Нивниот обид [на радикалите] да го претворат парламентот во циркус без никакви правила ќе пропадне и досега пропаѓаше“, додаде таа.
