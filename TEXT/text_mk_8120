26/01/2012
Од Менекше Токјај за Southeast European Times во Истанбул -- 26/01/12
Само неколку месеци пред Кипар да го преземе очекуваното ротирачко претседавање со ЕУ ова лето, генералниот секретар на ОН, Бан Ки-мун, вложи последни напори да го доближи до решение претседателот на кипарските Турци, Дервиш Ероглу, и неговиот колега од кипарските Грци, Димитрис Христофиас, на дводневниот состанок кој заврши во средата (25-ти јануари) во Гринтри, во близина на Њујорк сити.
Турција објави дека ако им биде дозволено на кипарските Грци да го преземат претседавањето со ЕУ во јули, без да биде постигнато решение за островот, Анкара ќе ги замрзне своите односи со Унијата.
По неговиот втор состанок со водачите на двете заедници од почетокот на разговорите во 2008 година, шефот на ОН изјави за новинарите дека е постигнат ограничен напредок. 
Остануваат разликите меѓу двете страни за трите основни прашања: управувањето, имотните барања и прашањата на државјанството.
Како следен чекор, генералниот секретар има намера да свика мултилатерална конференција на крајот од април или почетокот на мај, со гарантните сили Турција, Грција и Велика Британија. Но, тој истакна дека напредокот мора да биде постигнат претходно. 
Страните се очекува да ја завршат размената на податоци за имотните прашања во текот на следните две недели, и тогаш Бан ќе подготви извештај за Советот за безбедност, во врска со статусот на преговорите.
„Клучен актер во оваа игра сега е Бан Ки-мун. Ако тој сигнализира дека самитот во Гринтри е последна шанса и ако не биде одреден краен рок за преговорите, јас не гледам понатамошен мотив за кипарските Грци да ја променат својата позиција“, изјави за SETimes кипарскиот експерт на Меѓународната организација за стратешко истражување (УСАК), со седиште во Анкара, Мустафа Кутлај.
Но, Силвија Тирјаки, заменик-директор на Центарот за глобалните политички трендови, со седиште во Истанбул, смета дека Бан нема ниту одблизу толку моќ како неговиот претходник, Кофи Анан, во 2004 година, кога двете заедници одржаа референдум за обединување на островот, на кој кипарските Грци гласаа против.
„Ако немаше мотив кипарските Грци да постигнат компромис со кипарските Турци за прашањата на управувањето или имотот пред нивното членство во ЕУ, зошто би имале сега, пет месеци пред нивното претседавање со ЕУ“, рече таа за SETimes. 
Сега ОН дава сигнали дека ќе ги забави своите напори за доближување на двете страни ако нема видлив напредок во следните месеци. 
Според Дидем Акјел, кипарски експерт од Меѓународната кризна група, иако овие последни кругови на разговори за повторно обединување остануваат активни, сé уште изгледа како да ја изгубиле целата значајна движечка сила. 
Ако двете заедници на островот не можат да постигнат договор пред јули, најдобар избор може да биде 2013 година, кога кипарските Грци ќе ги одржат претседателските избори.
„Важен чекор може да се направи на изборите, кога кандидатот подготвен да прифати една пореална лабава федерација со кипарските Турци, би можел да победи“, рече Акјел.
Прашањето уште повеќе го усложнува откривањето слоеви на природен гас во поморските области под контрола на кипарските Грци во Источниот Медитеран.
Според Тирјаки, активностите на кипарските Грци во областа на енергетската и воената соработка -- особено со поранешниот пријател на Турција, Израел -- не рефлектираат едно помирувачко расположение и само одговараат на желбата за постојана поделеност, наместо заедничка држава со кипарските Турци. 
„Тие најавија дека вториот круг од лиценцирањето на експлоатацијата на гас, во кој тесно ќе соработуваат со Израел, ќе започне наскоро, можеби набргу по посетата на министерот за трговија, индустрија и стопанство, Праксула Антониаду, на Израел овој месец“, вели таа, истакнувајќи дека е потпишан договор за соработка меѓу вооружените сили на Франција и Кипар.
Но, за некои, прашањето на гасот може да биде пресвртница која ќе даде можност да се оди напред. „Тоа може да го отвори патот за соработка меѓу сите страни, дури и во отсуство на едно широко решение за кипарскиот проблем“, рече Акјел. 
Сепак, никој не игнорира дека прашањето на експлоатацијата на гасот има потенцијал за криза.
„Иако кипарските Грци може да гледаат на ова откривање на гас како на моќ кој ја зајакнува нивната страна, не е сигурно дека гасот може да се експлоатира без решение за островот, или во негов недостаток, посебен договор со кипарските Турци и Турција“, рече Акјел. 
