01/06/2012
Линда Карадаку, Мухамет Брајшори и Игор Јовановиќ во Приштина и Белград за Southeast European Times -- 01.06.12
Војниците на КФОР во оклопни возила се судрија со стотици косовски Срби во селото Рударе, во северно Косово, во петокот (1-ви јуни), со што ги разгорија тензиите на границата и му го поставија првиот тест на новоизбраниот претседател на Србија, Томислав Николиќ.
Војниците употребија солзавец, а сведоци пријавија дека слушнале пукање од огнено оружје во операцијата, чија цел беше отстранување на барикадите што беа подигнати минатата година. Официјален претставник од болницата во северна Митровица потврди за SETimes дека три лица примиле лекарски третман, вклучително и едно лице со рана од куршум. Друго лице било погодено со гумен куршум, а трет пациент имал рана во главата, објавија од болницата. Двајца војници на КФОР беа повредени. 
„КФОР ќе одговори соодветно во самоодбрана, ако биде потребно“, изјави за Ројтерс портпаролот на НАТО, Уве Новицки. 
Мајор Марк Стемлер, заменик главен претставник за јавни прашања на КФОР, изјави за SETimes дека операцијата не била темпирана да се совпадне со инаугурацијата на Николиќ. Тој рече дека акцијата била дел од тековната операција за слобода на движењето.
Ниту Белград, ниту Приштина не издадоа изјава веднаш во врска со операцијата на КФОР во Рударе, иако Николиќ во петок ќе се состане со официјалните претставници, на разговори за ситуацијата. 
Тензиите на косовско-српската граница се зголемија откако Николиќ беше избран за претседател минатиот месец. Неговата победа над претседателот со два мандати, Борис Тадиќ, кој ја движеше Србија кон интеграцијата во ЕУ, беше изненадување за многумина.
Косово е првенствено албанско, но Србите што живеат долж границата, ги отфрлаат приштинските институции. Србија одбива да ја прифати независноста на Косово, кое се отцепи пред четири години.
Косовските Срби подигнаа барикади на границата минатата година, поттикнувајќи серија судири во кои загина еден косовски полицаец, а беа повредени неколку војници на НАТО. Бидејќи Белград, под раководството на Тадиќ, бараше кандидатски статус во ЕУ претходно оваа година, се согласи да ги отвори граничните премини и да се вклучи во некои преговори со Приштина.
Николиќ, кој беше вицепремиер во времето на Слободан Милошевиќ кога НАТО ја бомбардираше Србија на крајот од 1990-тите, положи свечена заклетва на функцијата во четвртокот. Во говорот пред пратениците, тој го потврди своето противење на Косово.
„Сакам куќа со две врати, на исток и на запад“, рече Николиќ. „Сакам Србија која ќе биде рамноправен член на Европската унија, и која никогаш нема да се откаже од својот суверенитет, територијален интегритет или Косово.“
Акцијата од петокот дојде во време кога српската влада е во транзиција. Иако Николиќ ќе ја има првата можност да создаде влада, неговата Српска напредна партија се чини дека нема доволни гласови за создавање мнозинство во парламентот. Тадиќ се обидува да создаде коалиција за формирање влада, со себеси како премиер.
Оливер Ивановиќ, српскиот државен секретар за Косово во владата во заминување, изјави за новинарите дека ситуацијата во северно Косово „може да ескалира до крајот на денот“. 
„Не можам да сфатам што го мотивираше КФОР да направи ваков чекор ... освен дека имаше намера да ја засили позицијата на Приштина пред продолжувањето на разговорите (со Србија) оваа година“, рече тој.
Николиќ ужива поддршка од многумина во северно Косово. 
„Тадиќ не ни помогна. Тој сакаше да го даде Косово. Србите тука мислат дека Николиќ е подобар. Ние сме многу, многу среќни со неговата победа“, рече за SETimes Златибор Ѓорѓевиќ, косовски Србин од Лепосавиќ, на северот од Косово.
Ненад Михајловиќ, исто така косовски Србин, се согласува.
„Тадиќ нé изневери неколку пати. Николиќ е патриот и тој јасно стави до знаење од почетокот дека Косово ќе биде приоритет на неговата агенда“, рече Михајловиќ за SETimes. „Тој беше на наша страна за време на нашиот отпор за зачувување на Косово. Затоа, тој е вистинскиот човек за нас.“
Приштина, во меѓувреме, посочи дека нема да се откаже од своето право на северно Косово, иако жителите претходно оваа година донесоа скоро едногласна необврзувачка одлука за отфрлање на косовските институции. Премиерот Хашим Тачи на 23-ти мај објави дека владата ќе отвори административна канцеларија во Митровица, која ќе обезбеди 80 нови работни места и ќе има буџет од 4 милиони евра годишно за основни комунални услуги и инфраструктурни проекти во северна Митровица.
На прес-конференцијата во средата, претседателот на Европскиот совет, Херман Ван Ромпуј, го повика Николиќ да продолжи со работата што ја сработи Тадиќ и да притисне за подобрување на регионалните односи.
„Сега е важно сите водачи во регионот да продолжат по патот на реформите, за доближување на земјите до ЕУ“, рече тој. „Сé уште има важни предизвици што треба да се решат, но истите може да се надминат со со силна политичка волја и напорна работа.“
