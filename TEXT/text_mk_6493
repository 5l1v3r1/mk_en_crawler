11/11/2011
Мишко Талески за Southeast European Times во Скопје -- 11.11.11
Почитувањето на границите на Косово е од суштинска важност за сите регионални држави и најдобро решение за остварувањето на регионалниот мир, рече албанскиот премиер Сали Бериша за време на својата посета на Македонија во средата (9-ти ноември), на заедничката прес-конференција со македонскиот премиер Никола Груевски во Скопје. 
„Сите сугестии за промена на територијалниот интегритет се земаат директно од архивите на Слободан Милошевиќ“, рече Бериша.
Двајцата водачи ги окарактеризираа македонско-албанските односи како пријателски, а политичкиот дијалог меѓу нив како исклучителен. 
„Нашите земји имаат заедничка иднина во НАТО и во ЕУ. Албанија го признава големиот напредок што Македонија го постигна со исполнувањето на условите за членство во НАТО“, рече Бериша, изразувајќи надеж дека спорот за името со Грција ќе биде решен за Македонија да си го најде своето место во Алијансата. 
Двајцата водачи се согласија дека светската економска криза може да се надмине со унапредување на големите инфраструктурни инвестиции чија цел е привлекување странски инвестиции. Бериша изрази подготвеност за изградба на железнички терминал во Струга, од каде што македонските производи ќе бидат транспортирани до албанските пристаништа. 
Груевски ја истакна решеноста на Македонија за надминување на сите заостанати прашања преку дијалог, врз основа на принципите на „почитување на суверенитетот, територијалниот интегритет, политичката независност и мирното решавање на споровите“. 
Аналитичарот-ветеран Петар Шкрбина изјави за SETimes дека шест милиони Албанци на Балканот -- распрскани низ различни држави -- треба да бидат прифатени како економски партнери, а не како потенцијална закана.
„Западот ја поддржува регионалната економска и политичка интеграција, ако е тоа взаемно прифатливо за субјектите. Бериша не се повлекува од овие процеси и трендови; неговата поддршка за регионалната интеграција само ја зајакнува позицијата на Албанија“, рече Шкрбина. 
„Некои го толкуваат ова како обид за создавање ,Голема Албанија’, но премногу внимание се дава на оваа идеја беспотребно. Ниту еден албански политичар, ниту колумнист во Македонија никогаш не рекол дека не ја чувствува Македонија како своја земја. Сé што ни треба е подобра социјална интеграција“, рече тој.
Но, Јове Кекеновски од битолскиот универзитет „Св. Климент Охридски“ тврди дека изјавите на премиерите се дипломатска куртоазија која не соодветствува со реалноста.
„Новите балкански граници не се целосно зацртани. Пред неколку години јас предупредив дека е прашање на време кога поделбата на Косово ќе биде ставена на агендата. Реалноста е дека состојбата на статус кво на граничниот премин Јариње не може да се одржува долго“, рече Кекеновски за SETimes. 
Тој вели дека е можна размена на Медвеѓа и Бујановац во јужна Србија за северниот дел од Косово и автономијата за другите делови во Косово. „Тоа ќе влијае многу негативно на Македонија, и тогаш е можно да дојде до нова дестабилизација на регионот“, рече тој. 
За време на својата посета, Бериша се состана и со партнерот во владејачката коалиција на Груевски и водач на Демократската унија за интеграција (ДУИ), Али Ахмети. Ахмети го информираше Бериша за толкувањето на ДУИ на Законот за амнестија, според кој четирите воени случаи во кои беа вмешани Албанци, беа повлечени од судска постапка, како и потребата за унапредување на употребата на албанскиот јазик.
Ахмети и Бериша го пофалија неодамнешниот договор Албанија-Косово за преминување на границата само со лични карти, и се изјаснија за максимална гранична либерализација. 
„Ахмети и Бериша се согласија да формираат координативен совет за одбележување на 100-годишнината од независноста на Албанија и Денот на знамето“, се вели во соопштението на ДУИ. 
„Со одбележувањето на формирањето на албанската држава и нација во 1912 година, Ахмети постигнува поени во својата партија, но исто така и меѓу Албанците во Македонија“, рече Шкрбина за SETimes. 
„Пред неколку години, Бериша јавно рече дека негова определба е шесте милиони Албанци да станат едно. Тоа значи дека идејата за Голема Албанија не е изумрена. Прославувањето заеднички на 100-годишнината на Албанија е дел од тоа сценарио. Ако Македонија не стане наскоро полноправна членка на НАТО, ние ќе влеземе во процес на федерализација, иако веќе има одреден степен на двојно управување“, рече Кекеновски. 
