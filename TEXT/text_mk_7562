30/05/2013
Линда Карадаку за Southeast European Times во Приштина -- 30.05.13
Според Мапата на тероризмот и политичкото насилство за 2013 година, објавена од советничката група за ризици Аон, Косово, Србија, Абланија и Босна и Херцеговина (БиХ) се во средишната ризична зона, но аналитичарите велат дека колку е поголем ризикот, толку е поголема добивката од инвестицијата. 
„Колку е поголем ризикот, толку е поголема добивката од инвестицијата; важно е да се остане во oвие граници, а не земја во која ризикот е голем, а добивката од инвестицијата е мала“, рече за SETimes Валдрин Лука, директор на Косовската агенција за промоција на бизнисот.
„Странските инвестиции во последниве години, исто така, се ориентирани на држави каде што ризикот од тероризам е голем. Специфични инвестициски случаи се Ирак и Хаити. Иако терористичките напади во Ирак се секојдневие, најголемите брендови сепак инвестираат, особено во хотелскиот сектор. Иако Хаити е една од најсиромашните држави во светот, без инфраструктура и без образовен систем, американските инвестиции таму секојдневно растат, претежно поради ниските бизнис трошоци“, рече Лука.
Ардиан Арифај, косовски аналитичар, вели дека Западен Балкан не е позагрозен од тероризмот од остатокот на Европа, но клучот е во осигурителните трошоци на инвестициите.
„Сепак, [овие држави] се обоени од поранешните конфликти и тековната политичка нестабилност, претежно во БиХ, Косово, Србија и Македонија. Оваа нестабилност се одразува на осигурителните трошоци кои ги одвлекуваат странските инвеститори“, рече Арифај за SETimes, додавајќи дека кревките судски системи и раширената корупција се другите фактори што ги одвлекуваат потенцијалните инвеститори.
Владимир Нинковиќ, српски истражувач во Трансконфликт, делумно се согласува.
„Рангирањето со среден ризик за Србија [претставено заедно со Косово] и БиХ укажува на повисоки осигурителни цени за инвеститорите, што може да ги одврати инвестициите. Ако ги погледнеме методите на Аон, јасно е дека една од примарните области на ризик во регионот е законското и регулаторното ризично опкружување, наспроти политичкото насилство“, рече Нинковиќ за SETimes.
Западен Балкан има прилив на странски инвестиции како што се Фиат и Теленор во Србија, Теленор во Црна Гора, Водафон во Албанија и изгледи за градење гасовод низ Западен Балкан.
„Иако нема споредба за цените на осигурувањето, поради предрасудите и стереотипите за Западен Балкан, не би било изненадување цените на осигурувањето да одат нагоре“, додаде Арифај.
Себ Битичи, извршен директор на Институтот за балканска политика, се согласува. „Резултатот [oд проучувањето на мапата] се заснова на регулаторното опкружување, а не на насилството, што значи дека повисокото осигурување не мора да биде пробем во овие држави“, рече Битичи. 
Аналитичарите велат дека тероризмот нема значајна улога во Западен Балкан.
„Во Србија, екстремните десничарски групи не се одговорни за никакви терористички напади, иако нивната зголемена агресија и врските со криминалниот свет се загрижувачки. Екстремните левичарски организации во регионот, пак, и понатаму се премногу мали и непопуларни за да предизвикаат каков било значаен проблем“, рече Нинковиќ за SETimes.
„Заканата од тероризам не е причина за високите осигурителни трошоци во регионот, што може да се припише на други фактори на ризик, како што се политичкото мешање, криминалот, корупцијата, слабостите во владеењето на правото и нерешената имотна сопственост, високите бариери и слабите мотивации за понуда“, додаде Нинковиќ.
Битичи рече дека тероризмот не е проблем, но регулаторното опкружување би можело да биде.
„Странските инвестиции се одредени од други фактори, како што е економската динамика и куповната моќ на локалните пазари“, рече Битичи.
 Дали ризиците од тероризам претставуваат вистинска пречка за странските инвестиции на Балканот? Кажете ни што мислите. 
