20/02/2005
ЗАГРЕБ, Хрватска -- Стипе Месиќ во петокот (18-ти февруари) беше избран за хрватски претседател на церемонијата на која присуствуваа неколку шефови на држави од соседните земји, како и полскиот претседател Александер Квашњевски и украинскиот претседател Виктор Јушченко. За време на својот говор Месиќ, кој го освои вториот мандат на вториот круг од изборите во јануари, вети дека ќе продолжи со промовирањето на демократските и пазарните реформи што ја водат Хрватска кон членство во ЕУ и во НАТО. 
Сепак, официјалните претставници на ЕУ рекоа дека отворањето на разговорите за пристап, закажано за 17-ти март би можело да биде одложено поради недоволната соработка со Трибуналот на ОН за воени злосторства. Во интервјуто за еден локален весник Месиќ рече дека ја разбира загриженоста на Унијата. „Хрватска во минатото ги криеше другите осомничени за воени злосторства. Ние им дадовме места и работа и на крајот никој од нивните помагачи не беше повикан на судење иако знаевме кои се тие“, рече тој. Сепак, тој тврди дека никој од оние што се моментно на власт не му помага на генералот во бегство Анте Готовина - еден од тројцата најбарани обвинети на Трибуналот на ОН -- да ја избегне правдата. 
Во саботата Месиќ за една локална радио станица изјави дека е уверен оти соработката помеѓу хрватските и меѓународните тајни служби ќе даде конкретни резултати, како и дека разговорите за членство со ЕУ ќе започнат според планираното. (Ројтерс - 19/02/05; Хина, ХРТ - 18/02/05) 
