24/08/2005
(Ромпрес, Еурактив, ЕУ Обсервер, ФТ - 23/08/05; AП, АФП, Ројтерс, ББС, Ромпрес - 22/08/05)
Само неколку недели пред објавувањето од страна на Европската комисија на клучниот извештај со оценката за подготвеноста на Романија за членство во ЕУ, министерот за надворешни работи, Михаи-Разван Унгуреану, во вторникот (23-ти август) изрази уверување дека неговата земја се наоѓа на вистинскиот пат. 
„Убеден сум дека во мониторинг извештајот во октомври 2005 година ќе биде наведен напредокот на Романија во текот на изминативе осум месеци“, рече Унгуреану, член на Национал-либералната партија (ПНЛ), на летниот собир на младите либерали што се одржа во едно туристичко место на Црното Море. 
Бугарија и Романија ги потпишаа своите спогодби за пристапување со ЕУ на 25-ти април. Двете земји треба да пристапат во Унијата на 1-ви јануари 2007 година. Но, заштитните клаузули во спогодбите й овозможуваат на ЕУ да го одложи нивниот влез за една година, ако тие не ги исполнат обврските преземени за време на преговорите за членство. Унгуреану во вторникот предупреди дека какво било активирање на заштитната клаузула од страна на ЕУ ќе ја чини земјата 2 милијарди евра. Тоа е приближно истата сума што ја обезбеди ЕУ за спроведувањето на планираните реформи. 
Специфичните обврски на Романија го вклучуваат судството и јавниот сектор, како и силните антикорупциски мерки и намалувањето на субвенциите во челичната индустрија. 
Во својата изјава од вторникот Унгуреану потврди дека Романија малку заостанува во спроведувањето на мерките во судството и животната средина и во усогласувањето на правилата на конкурентноста со стандардите и нормите на ЕУ. 
Сепак, Унгуреану и заменик-претседателот на ПНЛ, Теодор Мелескану, се обидоа да го минимизираат значењето на евентуалните негативни препораки во извештајот од октомври, велејќи дека проценката од април 2006 година од страна на ЕК ќе има поголема тежина.
„Дури во април 2006 година Европската комисија ќе подготви конечен извештај за способноста на двете земји за пристапување во ЕУ на 1-ви јануари 2007 година“, го цитираше романската државна новинска агенција Ромпрес. 
Изјавите на Мелескану и Унгуреану беа дадени еден ден откако премиерот Калин Попеску Таричеану замени четворица министри - по двајца од ПНЛ и од Демократската партија (ПД) - во обид да ја зголеми поддршката на јавноста за владејачката коалиција и да го забрза реформскиот процес. 
Помеѓу оние кои беа сменети во понеделникот е и министерот за европски интеграции, Ене Динга, кој беше заменет од страна на Анка-Даниела Бојаџиу. Министерот за финансии, Јонут Попеску, кој предизвика лутина кај некои луѓе со објавувањето на непопуларното зголемување на ДДВ без тоа претходно да го расчисти со партнерите во коалициската влада од четири партии, беше заменет од страна на Себастијан Владеску. Георге Поџеа беше назначен за заменик-премиер задолжен за координирање на бизнис активностите на местото од Георге Секуличи. Еуген Николаеску го замени Мирчеа Чинтеза на функцијата министер за здравство. 
„Потребни ни се министри кои ќе работат извонредно, не само добро“, рече Таричеану во понеделникот. 
Таричеану ја објави својата оставка минатиот месец откако уставниот суд се обиде да ги ублажи законите за судските реформи кои ги бара ЕУ. Неколку дена подоцна тој ја промени својата одлука, откако доби предупредување од официјалните претставници на ЕУ дека Романија не може да си дозволи да губи време за евентуални предвремени избори што би биле предизвикани со неговата оставка. 
