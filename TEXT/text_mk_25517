25/02/2010
САРАЕВО, Босна и Херцеговина (БиХ) -- Министерот за правда, Бариша Чолак, во средата (24-ти февруари) ја одобри екстрадицијата на Србинот Бојан Гудуриќ за Хрватска, каде што тој се бара во врска со убиството на познатиот хрватски публицист и новинар Иво Пуканиќ. Пред една недела, судот на БиХ одлучи дека Гудуриќ треба да му биде предаде на Загреб. Тој й се предаде на полицијата во Бања Лука на 1-ви февруари. Пуканиќ, косопственик и главен уредник на неделникот „Национал“, загина во напад со автомобил-бомба во центарот на Загреб на 22-ти октомври 2008 година, заедно со маркетинг директорот на весникот Нико Фрањиќ. На четворица други осомничени во случајот им се суди во Хрватска.
Од другите вести на оваа тема, судскиот процес на српскиот „бос“ на подземјето Сретен Јоциќ и членовите на неговата група, во врска со убиството на Пуканиќ, ќе почне на 20-ти април во белградскиот Специјален суд за организиран криминал, објавија медиумите во средата. Обвинителите велат дека Јоциќ го организирал убиството, договарајќи го со „неидентификувано лице сега засега“ убиството на новинарот за 1,5 милиони евра. (Б92, Танјуг, РТРС, ХРТ - 24/02/10)
