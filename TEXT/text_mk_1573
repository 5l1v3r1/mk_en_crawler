16/07/2010
 Tурскиот парламент во четвртокот (15-ти јули) одобри закон за изградбата на првата нуклеарна централа во земјата, која ќе ја изгради Русија. Централата од 20 милијарди американски долари ќе има капацитет од 4.800 мегавати, кој се очекува да задоволи скоро една шестина од потребите на Турција за струја. Двете држави потпишаа договор во мај за изградба на капацитетот во областа Акују, во близина на јужниот град Мерсин. 
*** 
Европската инвестициска банка (ЕИБ) ќе й позајми на Maкедонијa 50 милиони евра за проектите за водостопанство. Македонскиот вицепремиер Зоран Ставревски и претставникот на ЕИБ Петер Зајц потпишаа договор за заем во средата (14-ти јули) во Скопје. 
 *** 
 Косовo ќе добие 600 милиони евра од продажбата на својот јавен мобилен оператор Вала, рече во вторникот (13-ти јули) министерот за економија Ахмет Шаља. Приватизацијата на претпријатието ќе додаде од 300 до 600 милиони евра на државниот буџет, рече тој. 
*** 
Шеврон, вториот по големина американски производител на струја, аплицираше за дозвола за експлоатација на поле со нафта од шкрилци во североисточна Бугаријa, рече американскиот амбасадор во Софија, Џејмс Волрик, во вторникот (13-ти јули). Потенцијалниот капацитет на полето е 25 милијарди кубни метри гас, додека годишните потреби за потрошувачка на Бугарија изнесуваат околу 5 милијарди кубни метри. Шеврон почна со експлоација на потенцијалните полиња со нафта од шкрилци во соседна Романијa, како и во Полска. 
*** 
Конзорциум од српски претпријатија -- вклучително и „Предузече за путеве Београд“, „Путеви Ужице“ и „Планум“ -- почнаа со изградба на дел од 12,5 километри од автопатот од Белград за јужното Јадранско Море, дел од Европскиот коридор 11, објави во неделата (11-ти јули) министерот за инфраструктура, Милутин Мркоњиќ. Проектот од 83,6 милиони евра треба да се комплетира во октомври 2011 година. 
 (Разни извори -- 09/07/10-16/07/10)  
