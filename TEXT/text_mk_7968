04/03/2013
Енди Дабилис и Ерл Мурати за Southeast European Times во Атина и Тирана -- 04.03.13
Договорот меѓу Грција и Албанија да ѝ се придружат на Италија во тристраниот договор за поддршка на Трансјадранскиот гасовод за пренос на гас од Азербејџан во Европа, може да ја зголеми вработеноста и инвестициите, но сепак се соочува со бројни економски и политички прашања.
Во обид за намалување на зависноста од руската енергија, ЕУ го поддржа гасоводот Набуко, наречен и Турско-австриски гасовод, кој ја заобиколува Грција. Но, плановите беа попречени откако Азербејџан постигна договор со кој Турција ќе зема дел од гасот за Европа и ќе изгради дел од гасоводот низ својата територија.
Плановите за Набуко се да пренесува 10-23 милијарди кубни метри гас годишно, 1.300 километри од бугарско-турската граница, а потоа да се поврзе со европската гасна мрежа во Австрија.
Со оглед на натпреварот меѓу Набуко и Трансјадранскиот гасовод, голем е влогот кој проект ќе преовлада во преносот на потребните количества гас во државите на ЕУ.
„Ние политички го поддржуваме проектот од стратешка важност за Грција, но и европската енергетска политика“, рече грчкиот премиер Антонис Самарас по церемонијата на потпишување на договорот за Трансјадранскиот гасовод во Атина минатиот месец.
Трансјадранскиот гасовод ќе донесе инвестиција од 1,5 милијарди евра за Грција и ќе создаде 2.000 нови работни места. Истиот ќе „ја надгради гео-стратешката улога на државата во следните децении“, рече Самарас, додавајќи дека тоа може индиректно да создаде 10.000 работни места.
Гасоводот ќе пренесува гас од каспискиот регион преку Грција и Албанија и преку Јадранското Море до јужна Италија и понатаму во Западна Европа, по должина од 800 километри и со капацитет од 10 милијарди кубни метри. 
Конзорциумот Шах Дениз предводен од БП во Азербејџан, кој го надгледува полето со гас во Каспиското Море со истото име, треба да одлучи до јуни кој е претпочитаниот дистрибутер на гас за Европа.
„[Трансјадранскиот гасовод], ако биде избран, ќе даде уште еден правец за снабдување со гас, што на крајот ќе води до намалување на цената“, рече за SETimesЈоанис Михелатос, специјалист за безбедност и енергија во атинскиот Институт за безбедносни и одбранбени анализи.
„Ако Азербејџан навистина ги има количествата на гас што се потребни на долгорочен план, тогаш двата проекти може да бидат успешни, инаку само едниот би продолжил“, рече тој.
Едмонд Хаџинасто, албанскиот Министер за економија, трговија и енергија, изјави заSETimes дека сите балкански држави ќе имаат полза од Трансјадранскиот гасовод. „Изградбата на овој гасовод ќе создаде можности за директно поврзување со другите држави во регионот“, рече тој.
„Овој проект има огромен потенцијал за регионот“, рече Хаџинасто.
Теодорос Цакирис, програмски координатор за геополитика на енергијата во Грчката фондација за европска и надворешна политика, вели дека меѓувладиниот договор му дава предност на Трансјадранскиот гасовод. 
„Повеќето партнери на Шах Дениз го сметаат [Трансјадранскиот гасовод] за попривлечен проект за гасовод во споредба со Набуко, поради голем број комерцијални и технички причини“, рече тој за SETimes.
Ѓерѓ Симаку, експерт за енергија и предавач на Универзитетот Полис во Тирана, е попретпазлив.
„Досега овој проект се чинеше добар, но истиот не ја специфицира цената и пазарот. Во северна Грција или во Албанија има малку идентификувани корисници на гас“, рече тој заSETimes.
Ова, најверојатно, ќе се сведе на сигурноста на снабдувањето и цената, вели Михелатос.
„Точните количества од азербејџанското поле Шах Дениз не се познати ... тие сигурно може да ја снабдуваат Турција и Грција, а можеби дури и Балканот, но нема да може да обезбедат дотур за големите држави на ЕУ како Германија, Италија и другите, на кои им требаат големи количества гас секој ден“, рече тој.
