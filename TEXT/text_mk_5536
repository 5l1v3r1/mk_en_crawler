06/10/2010
Анализа на Мишко Талески за Southeast European Times во Скопје -- 06/10/10
Maкедонија го отпочна процесот на лустрација во 2008 година, но веќе наиде на препреки. Тензиите меѓу владата и опозицијата избија кога претседателот на македонскиот Уставен суд, Трендафил Ивановски, беше посочен како соработник. 
Според Комисијата за лустрација, тој работел со југословенските тајни служби во 1990-тите. Сепак, тој го негира обвинението.
„Немам намера да поднесам оставка бидејќи не сум сторил ништо. Јас сум жртва на поранешниот режим. Во моето досие стои дека сум се борел за независност и обединување на Македонија“, рече Ивановски минатата недела по сослушувањето на комисијата.
Комисијата ја сочинуваат 11 независни експерти за јавната доверба, избрани од парламентот минатата година. 
Како што покажува случајот на Ивановски, процесот е силно политизиран. За владата, Уставниот суд стана политички инструмент во рацете на социјалдемократите и нивниот водач, Бранко Црвенковски, преку кој опозицијата може да ги поништува големите одлуки донесени од парламентарното мнозинство. 
Социјалдемократите, пак, сметаат дека лустрацијата на Ивановски претставува „одмазда“ на администрацијата на премиерот Никола Груевски. Тие го повикаа Груевски да престане со нападите на судот. 
Професорот по уставно право и поранешен претседател на парламентот, Саво Климовски, смета дека лустрацијата е задоцнета и се чини дека е поттикната од сомнителни мотиви. 
„Она што требаше да биде направено [во 1991 година] се прави сега. Временската празнина дозволи многу работи да бидат избришани од архивите и многу документи се исчезнати. Ова ќе биде процес на политичка одмазда, ништо друго“, рече Климовски за SETimes. 
Сепак, поранешниот министер за внатрешни работи Павле Трајанов тврди дека процесот на уништување на архивираните документи почнал многу порано.
„Првиот бран уништување на ваквите документи датира од времето на Александар Ранковиќ, кога тој беше шеф на југословенските тајни служби. Вториот беше пред парламентарните избори во 1990 година ... и уште едно чистење на досиејата беше направено по независноста во 1991 година, според интерните правила на Државната агенција за безбедност“, рече Трајанов за SETimes. 
„Денес, сé уште можат да се најдат траги на соработката со тајните служби, но јас мислам дека тие не се доволни за утврдување на одговорноста и вината. На овој начин, процесот не може да биде целосен“, додаде тој.
Многу Македонци велат дека е крајно време да се затвори поглавјето на комунистичката ера еднаш засекогаш. 
„Повеќето комунистички држави го надминаа ова прашање и ние треба да го сториме истото, но на професионален начин. Владата мора да ја спроведе лустрација чесно и бескомпромисно. Ние гледаме волја да се направи тоа, но опозицијата не треба да поставува пречки“, рече жителот на Скопје, Бошко Ристевски (51) за SETimes. 
