06/08/2012
Светла Димитрова за Southeast European Times во Софија -- 06.08.12
Во јуни, процентот на невработени мажи во Бугарија, Кипар, Романија и осум други земји-членки на ЕУ беше поголем од оној на невработените жени, според последните сезонски приспособени податоци, што ги објави канцеларијата за статистички податоци на Унијата, на 31-ви јули.
Процентот на невработеност на жените од 6,4 отсто во Романија беше четврт најмал процент во блокот од 27 држави, по оној на Австрија, кој изнесува 4,2 отсто, и Германија и Холандија, кои изнесуваат по 5,1 отсто.
Во Бугарија, процентот на невработени жени е помал од оној на мажите во изминативе седум од десет години. Според соопштението за медиумите на Еуростат, сезонски приспособените стапки на невработеност на жените и мажите во оваа балканска држава изнесуваа 10,7 отсто, односно 13,9 отсто. Таа полова разлика од 3,2 отсто во корист на жените беше трета најголема разлика во ЕУ, по оние во Ирска (6,5 отсто) и Литванија (3,4 отсто).
Покрај тоа, статистичките податоци, исто така, покажуваат дека разликата и понатаму се зголемува во Бугарија, од почетокот на кризата на крајот од 2008 година.
„Причината за ова е тоа што кризата ги погоди најмногу некои сектори каде што доминираат мажите, како што се градежната индустрија и одредени производствени сфери“, изјави за SETimes Дора Најденова, главен експерт на одделот за Пазар на трудот во Конфедерацијата на независни синдикати во Бугарија. „Туристичката индустрија, пак, како и сервисниот и јавниот сектор, во кои мнозинството вработени се жени, беа непогодени од кризата.“
Според бугарскиот Национален институт за статистика, во земјата имало повеќе од 252.000 невработени мажи на возраст од над 15 години во првото тримесечје од оваа година, додека бројот на жени во истата возрасна група изнесувало 169.000.
Скоро 351.000 од сите невработени Бугарија имаат претходно работно искуство. Големо мнозинство од нив велат дека ја изгубиле работата поради тоа што позицијата се затворила, или била сезонска или привремена работа. Малку мажи, а уште помалку жени, посочуваат дека останале без работа бидејќи биле незадоволни од работните услови.
Според Рени Петрова, сопственичка на софиска агенција за регрутирање персонал, мажите на возраст меѓу 45 и 55 години се најпогодени од кризата, особено оние без никакво познавање на компјутерите.
„Бугарките се поодговорни и пофлексибилни [од мажите], и прават повеќе компромиси за свое добро или доброто на своето семејство“, рече таа за SETimes.
Во соседна Романија, стапката на невработеност на мажите изнесуваше 8,6 отсто од вкупната работна сила во земјата, во јуни.
Кипар, кој стана петта земја на еврозоната која бара меѓународна финансиска помош претходно ова лето, се најде на листата на Еуростат меѓу 19-те земји на ЕУ во кои стапката на невработеност е во пораст во изминатите 12 месеци.
„Најголем пораст е регистриран во Грција (16,2 отсто до 22,5 отсто), Шпанија (21,2 отсто до 24,8 отсто) и Кипар (7,6 отсто до 10,5 отсто)“, објави статистичката канцеларија на ЕУ. 
Бројките за Грција ги одразуваат промените меѓу април 2011 и април 2012 година, додека оние за другите две земји од Југоисточна Европа се базираа на податоците за 12-месечниот период, кој заврши во јуни оваа година.
Во Кипар процентот на невработеност на жените достигна 9,8 отсто, додека за мажите доживеа голем пораст и изнесува 11,1 отсто. Половата разлика во корист на жените, со ова, се зголеми, од 0,4 отсто во јуни 2011 година, на 1,2 отсто оваа година.
Ситуацијата во Грција беше обратна. Процентот на невработеност на жените во земјата, кој изнесуваше 26 отсто во април, беше за 6 отсто поголем отколку на мажите и беше, исто така, најголем во ЕУ.
Според годишните цифри на невработеност на Еуростат за 2011 година, процентот на невработени жени во земјата-кандидатка за ЕУ, Турција, беше 10,1 отсто, додека оној на мажите беше 8,8 отсто. Во Хрватска, која треба да стане 28-ма членка на Унијата во јули 2013 година, разликата во процентот на невработени мажи (13,8 отсто) и жени (13,2 отсто), беше само 0,6 отсто.
