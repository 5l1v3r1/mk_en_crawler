13/11/2006
(Cyprus Mail - 11/11/06; MRT - 10/11/06; УНДП, Софиска новинска агенција - 09/11/06)
Шест земји од Југоисточна Европа (ЈИЕ) се помеѓу 63-те земји од светот со високи нивоа на човековиот развој, според годишниот Извештај за човековиот развој на УНДП, објавен во четвртокот (9-ти ноември). 
Извештајот на 440 страници ги рангира 177-те земји според нивните нивоа на човековиот развој, класификувајќи ги во три групи: висок, среден и низок човеков развој. Освен Црна Гора и Србија -- вклучувајќи го и Косово -- сите земји во регионот се рангирани во извештајот за Индексот на човековиот развој (ИЧР), кој нуди фотографија на напредокот за клучните прашања на развојот. 
ИЧР е сложен индекс, кој ги оценува просечните остварувања на земјите во три основни димензии на човековиот развој: должината на животот, писменоста на возрасните и посетеноста на училиштата, како и приходите, мерени преку БДП по глава на жител според паритетот на куповната моќ (ПКМ), во американски долари. Повеќето податоци искористени во проценката се за 2004 година.
Како и во ИЧР за 2005 година, групата земји со висок човеков развој е предводена од Норвешка, со индекс од 0,956. По неа следат Исланд и Австралија, со 0,960 поени, односно 0,957 поени.
Шесте земји од ЈИЕ во оваа група од 63 земји -- од горе надолу -- се Грција, Кипар, Хрватска, Бугарија, Романија и Босна и Херцеговина (БиХ). Македонија, Албанија и Турција остануваат помеѓу земјите со среден човеков развој.
Грција е рангирана највисоко помеѓу земјите од ЈИЕ -- таа е на 24-тото место во светот со 0,921 поен, што е за 0,009 поени повисоко од вредност на ИЧР во истражувањето за 2005 година. Должината на животот во земјата е 78,3 отсто и БДП по глава на жител е 22,205 американски долари, што е повисоко од минатогодишното истражување кога изнесуваше 19,954 американски долари.
Во поглед на образованието, целокупниот индекс од 0,97, исто така, ја прави Грција водечка земја во регионот, иако нејзината стапка на писменост на возрасните е пониска отколку кај повеќето други нации од ЈИЕ, вклучувајќи ја и Албанија, каде што 98,7 отсто од луѓето над 15 години се писмени. 
И покрај своите високи индекси за животниот век и БДП, Кипар се рангираше пет места подолу отколку Грција. Како и во ИЧР за 2005 година, земјата е повторно 29-та, со 0,903, 0,012 поени повисоко од минатата година. Нејзниот БДП по глава на жител се зголеми за повеќе од 4.000 американски долари во текот на годината и достигна 22.805 американски долари, што е за 600 американски долари повеќе од оној на Грција. 
Од поранешните југословенски републики, Хрватска се рангираше највисоко, со 0,841 поени. Благото подобрување во вредноста на ИЧР на земјата й овозможи да се придвижи за едно место нагоре. Таа сега е 44-та помеѓу 177-те испитани земји. Во поглед на писменоста на возрасните, која изнесува 98,1 отсто, Хрватска се рангираше на второто место во регионот, по Албанија. 
Во споредба со минатогодишното истражување на УНДП, БДП на земјата по глава на жител е зголемено за нешто повеќе од 1.000 американски долари, достигнувајќи скоро 12.000 американски долари. Освен Грција и Кипар, Хрватска е единствената земја од ЈИЕ која се рангираше помеѓу земјите со висок човеков развој во ИЧР за 2004 година. 
Бугарија, која за првпат беше вклучена во оваа група минатата година, направи чекор напред и стигна на 54-тото место. Зголемувањето од 0,008 на своите поени, со кое ИЧР за 2006 година изнесува 0,816, го одразува зголемувањето од 3 отсто во комбинираната бруто посетеност на основните, средните и терцијалните училишта, како и зголемувањето од 300 американски долари во БДП на земјата по глава на жител, кое сега изнесува 8.078 американски долари. 
Подобрувањата во Романија и БиХ им овозможија на двете земји за првпат да влезат во групата на земји со висок човеков развој. Романија, која беше 64-та во ИЧР за 2004 година, сега е на 60-тото место, со 0,805 поени. Нејзиниот БДП по глава на жител е зголемен за 1.200 американски долари во текот на годината, достигнувајќи 8.480 американски долари. И покрај тоа што зголемувањето е четирипати повисоко отколку кај нејзниот јужен сосед, нејзините ниски индекси на животен век и образование се за шест места подолу отколку на Бугарија. 
Зголемувањето од 0,014 поени за БиХ, кое сега изнесува 0,800, й овозможи да се придвижи за шест места погоре, достигнувајќи на 62-рата позиција, што го одразува нејзините високи индекси на образование и БДП во овогодинешниот извештај. 
И покрај тоа што БДП на Турција е повисок отколку на БиХ, земјата е на најниската позиција од земјите во ЈИЕ. Со 0,757 поени таа се рангираше на 92-рото место, две позиции погоре од минатата година. Со 0,796 поени, Македонија се рангираше на 66-тото место, седум места пониско отколку во ИЧР за 2005 година. Со БДП помал од 5.000 американски долари -- најнизок во регионот -- Албанија се рангираше на 73-тото место, со 0,784 поени. 
