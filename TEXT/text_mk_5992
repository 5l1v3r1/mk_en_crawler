08/11/2010
Од Линда Карадаку за Southeast European Times во Приштина -- 08/11/10
Иса Мустафа, градоначалникот на Приштина е новиот претседател на втората по големина политичка партија во Косово, Демократската лига на Косово (ЛДК). Тој доби скоро две третини од гласовите на изборите за раководството, што се одржаа во неделата (7-ми ноември) за време на партиската конвенција. 
Мустафа доби 235 гласови, за разлика од 125-те гласови за актуелниот водач на ЛДК и поранешен косовски претседател Фатмир Сејдиу. За разлика од претходните партиски конгреси, на кои се случуваа контроверзности и немири, овој помина непречено.
Новиот водач рече дека ЛДК останува „симбол на демократијата и политичката култура“, додавајќи дека ниту една друга партија во Косово не може да се спореди со неа „кога станува збор за толеранцијата и разбирањето, со оглед на фактот што членовите на ЛДК можат да имаат различни мислења“. 
Велејќи дека гласањето го отвори патот за големи промени, тој ги повика поддржувачите да помогнат во зајакнувањето на партијата. „Ги поканувам сите кои се дел од ЛДК, да се борат за неа, да ја градат, да работат и да се движат заедно, за да се врати електоратот во семејството на ЛДК“, рече Мустафа. 
За шефот во заминување, Сејдиу, резултатите беа уште еден удар. Во септември тој поднесе оставка од претседателската функција откако уставниот суд на земјата донесе пресуда против него, велејќи дека било спротивно на уставот да се биде истовремено претседател на државата и претседател на ЛДК. 
Сејдиу сега ги изгуби двете позиции. Но, во знак на почит, Мустафа го номинираше својот претходник за почесен претседател, и конвенцијата се согласи со акламација. 
Новиот партиски водач има 59 години, по професија е економист и универзитетски професор. Тој е оженет и има два сина и една ќерка. 
Тој беше избран за градоначалник на Приштина во 2007 година, и беше министер за економија и финансии за косовската влада во прогон, предводена од Бујар Букоши, од 1991 до 1999 година. 
Мустафа беше дочекан со скандирање „Иса, иса“ кога влезе на конвенцијата на партијата. 
„Сега повторно ќе гласам за ЛДК“, рече Илбер, поранешен поддржувач на ЛДК, за SETimes во Приштина, велејќи дека ја следел конвенцијата со интерес. 
Но, Амор, поранешен поддржувач, е помалку оптимист, велејќи дека се сомнева оти партијата ќе успее повторно да со ја врати својата стара позиција на водач на косовската политика.
„Времињата се променија“, рече тој.
Бујар Букоши, кој претходно му беше противкандидат за претседателската функција на Сејдиу, не учествуваше на конвенцијата во неделата. Тој и Уке Ругова, син на покојниот претседател Ибрахим Ругова, наместо тоа ќе настапат со алтернативна кандидатска листа на националните избори на 12-ти декември. 
