24/09/2004
Од Давор Коњикушиќ за Southeast European Times во Белград - 24/09/04
Разговорите за иднината на државната заедница Србија и Црна Гора треба да се одржат оваа есен, како што смета српскиот заменик-премиер Мирољуб Лабус. Паријата Г17 Плус, која ја води Лабус, е една од потписничките на Белградскиот договор, кој ги утврди основите за формирање на сегашната федерација. Сепак, партијата сега вели дека заедничката држава не функционира и дека дојде време за преговори со Подгорица.
„Очигледно е дека мораме да седнеме на преговарачка маса, пред сé со комисијата на државната заедница за пристап во ЕУ, и мораме отворено да разговараме за тоа што ќе правиме понатаму“, рече Лабус. 
Српскиот претседател Борис Тадиќ, сепак, има спротивен став. Според Тадиќ државната заедница претставува моментно „најфункционалното решение за двете нејзини републики и нивните граѓани“. 
Тадиќ објави дека има намера да „започне серија политички проекти и активности кои би можеле, пред сé, да помогнат во усвојувањето на сеопфатна национално-државна стратегија“.
„Парламентот, Владата и претседателот мора да ги дефинираат нашите легитимни и национално-државни цели во новите политички околности на глобализација и во услови на променет однос на сили во светот“, рече тој. 
Со оглед на тоа што Демократската партија на Србија (ДСС), најсилната партија во српската владејачка коалиција, постојано ја отфрла можноста за поделба на Србија и Црна Гора, не е јасно како Лабус има намера да продолжи со иницијативата. Шефот на парламентарната група на ДСС, Милош Алигрудиќ, изјави дека нема разговори во рамките на владејачката коалиција за поделба на државната заедница. 
„Ставот на ДСС за ова прашање е многу јасен, што значи - почитување на уставот, придржување кон Белградскиот договор, за сите крајни рокови и активности кои треба да се преземат во рамките на овие рокови“, рече Алигрудиќ. 
Најконкретни предлози за поделба беа дадени од страна на Миодраг Вуковиќ од Демократската партија на социјалистите, кој предложи три решенија. Првото е едноставно да се подели унијата. Другото е создавање на унија на меѓународно признаени заедници. Третата алтернатива е зачувување на постојната унија сé до истекот на Белградскиот договор следната година, кога би бил распишан референдум.
ЕУ, во меѓувреме, постојано инсистира на тоа дека за процесот на интеграција е потребна заедничката држава на Србија и Црна Гора. Ако референдумот доведе до независност на една од двете републики, новата држава повторно ќе мора да започне од почеток во преговорите за членство во сите европски институции. 
