27/05/2009
АТИНА, Грција -- Британскиот министер за надворешни работи, Дејвид Милибенд, во вторникот (26-ти мај) рече дека двете кипарски заедници мора да ги забрзаат разговорите со цел повторно обединување на поделениот остров и постигнување остварлив напредок во текот на следните неколку месеци. На состанокот со грчкиот министер за надворешни работи, Дора Бакојани, во Атина, Милибенд ја истакна потребата за решавање на кипарското прашање „од Кипарците и за Кипарците“. Тој објасни дека Велика Британија е подготвена да одигра само помошна улога во мировните разговори.
Што се однесува до преговорите за пристапување со ЕУ, Милибенд рече дека Велика Британија го поддржува продолжувањето на подготовките на Анкара за пристапување во ЕУ. Бакојани истакна дека кандидатурата на Турција за ЕУ се наоѓа на „пресвртница“ и дека Анкара е таа што треба да ги избере радикалните реформи што ќе можат да ја доближат до Европа. „Грција отворено и јасно ќе го поддржи овој избор“, рече таа. Бакојани повторно ја повика Турција да го спроведе т.н. Анкарски протокол, со кој во царинскиот сојуз Турција-ЕУ се вклучува и Кипар. Протоколот предвидува слободен пристап на авионите и бродовите на кипарските Грци до турските аеродроми и пристаништа. Анкара одбива целосно да го спроведе додека ЕУ не го исполни своето ветување дека ќе ја прекине изолацијата на кипарските Турци. (AНА-МПА, ЕРТ, АП, Хуријет - 26/05/09)
