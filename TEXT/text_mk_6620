08/12/2011
Билјана Пекушиќ за Southeast European Times во Белград -- 08.12.11 
Српската јавност нестрпливо го чека состанокот в петок (9-ти декември) на шефовите на држави и влади на ЕУ, на кој ќе се одлучи дали на Србија ќе й биде понудена кандидатура за членство во Унијата.
На состанокот на Советот на министри на ЕУ, што се одржа во понеделникот во Брисел, министрите не донесоа одлука за кандидатурата на Србија, оставајќи ја одлуката за в петок. 
Министрите заклучија дека Србија постигнала значителен напредок во исполнувањето на политичките и економските критериуми и го унапредила дијалогот со Косово. Со апсењето на бегалците Ратко Младиќ и Горан Хаџиќ, рекоа тие, Србија исто така задоволително ја комплетираше соработката со Хашкиот трибунал. Министрите, исто така, ја разгледаа претходната поволна препорака на ЕК за доделување кандидатски статус на Србија. 
Како одговор на исходот од тој состанок, претседателот Борис Тадиќ рече дека може да се направи уште многу, и ги информираше медиумите дека официјалните претставници на ЕУ -- а највеќе на Германија -- му дале многу сигнали и пораки, но не ги откри деталите на нивната содржина.
Осврнувајќи се на прашањето на српските барикади во северно Косово, Тадиќ ја потврди потребата за запирање на спиралата на насилство и креирање политика на мир. 
„Знаеме [за] балканската војна што доаѓа неочекувано преку ноќ и само ние сме одговорни за спречување на тоа во иднина“, рече тој.
Вицепремиерот Божидар Ѓелиќ рече дека и покрај добрите намери, нема простор за голем оптимизам в петок. 
„Србија заслужува кандидатски статус, но има индикации дека ќе добиеме услови кои не й се дадени на ниту една друга земја и такви за кои ние не сме подготвени“, рече Ѓелиќ за SETimes. 
Националистичките десничарски партии се спротивставија на пристапувањето на Србија во ЕУ и нормализирањето на односите со Косово, велејќи дека со условувањето на кандидатурата за Србија, Брисел ја комплетира независноста на Косово.
„Србија може да се развие себеси и без ЕУ, и проблемот на Косово треба да остане во надлежност на Советот за безбедност на ОН и да остане на идните генерации да го решат“, рече поранешниот премиер и претседател на Демократската партија на Србија (ДСС) Воислав Коштуница. 
„Владата го мами сопствениот народ за безначајна кандидатура од која нема да имаме корист, истовремено откажувајќи се од највисоките национални интереси -- српското Косово и Метохија“, изјави за SETimes друг водач на опозицијата, заменик-претседателот на Српската радикална партија, Драган Тодоровиќ.
Очекувањата на граѓаните се различни во однос на тоа каква ќе биде одлуката на водачите на ЕУ.
„Со цело срце посакувам да добиеме кандидатура бидејќи тоа би значело дека Србија ќе пристапи во развиената, демократска и солидарно настроена ЕУ, најмодерно општество на денешницата“, рече за SETimes студентката по архитектура Маријана Андриќ.
Многу од постарите белграѓани го делат нејзиното мислење и велат дека кандидатурата ќе значи крај на неизвесноста што Србија инаку би ја искусила во годините што следат. 
„Имам три внуци и кога тие ќе пораснат, сакам да учат само од историјата за проблемот на Србија и Косово, да живеат безбедно како нивните врсници во Европа, без страв од конфликт и војна“, рече за SETimes пензионираниот професор Гордан Ѓурѓевиќ.
Многумина, пак, велат дека ЕУ се обидува да ја уценува Србија веќе десет години и политичките барања ќе продолжат додека потенцијално не добие кандидатура.
„Ако ги исполните сите [услови] во врска со Косово, веднаш на ред ќе дојдат Војводина и Санџак, и ако во еден момент влеземе во ЕУ, само Белград и околните области ќе останат во Србија“, рече за SETimes белградскиот трговец Велимир Радановиќ.
И покрај неизвесноста, аналитичарите истакнуваат дека е многу важно што предлогот на Ахтисари за „условна кандидатура“ не беше меѓу заклучоците од 5-ти декември на Советот на министри на ЕУ.
„Советот й даде позитивен сигнал на Србија дека кандидатурата е можна, во зависност од тоа што друго е постигнато до 9-ти декември во разговорите со Приштина, и исто така, каква ситуација Белград воспоставува во северно Косово“, рече за SETimes професорот по политички науки на Универзитетот во Белград, Предраг Симиќ.
Известувачот за Србија на Европскиот парламент, Јелко Кацин, изјави за SETimes дека ќе беше подобро Белград да преземеше дејства порано, наместо да чека до последен момент. „[Сепак], создадени се услови за 9-ти декември да го промени мислењето на земјите кои веруваат дека Србија не заслужува кандидатски статус.“ 
