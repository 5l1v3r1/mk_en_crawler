02/11/2010
Од Наташа Радиќ за Southeast European Times во Загреб -- 02/11/10
Читателите ќе бидат првите што ќе ви кажат: тргнете се накратко од телевизорот, компјутерот или пуштањето пораки по мобилен и светот на авантурите ве чека. Тоа може, исто така, да биде одличен механизам за бегство. 
„Читањето ми ги тргнува мислите од работите“, рече Милица Секулиќ, мајка на три деца во Црна Гора. „Ми дава шанса да заборавам на секојдневната здодевна работа и да влезам во сосема поразличен свет. Јас сум страсен читател. Можам да читам секакви книги, но морам да кажам дека највеќе уживам во книги како Грофот од Монте Кристо, Алхемичарот и други слични на нив.“
Таа, исто така, ги сака мистерии со убиства и криминалните приказни, на Мајкл Кричтон и Џејмс Петерсон. 
Милан Вулетиќ од Подгорица, исто така, ужива во криминалните приказни. „Читам сé од Артур Конан Дојл, особено приказните за Шерлох Холмс. Исто така ја сакам и Агата Кристи.“ 
 Самрак е меѓу омилените книги во хрватскиот крајбрежен град Шибеник, подеднакво популарна меѓу возрасните и меѓу децата, велат од градската книжарница Алгоритам. 
На другите места во Хрватска читателите ја претпочитаат Милениумската трилогија на шведскиот криминален писател Стиег Ларсон. Иако помладата публика гравитира кон вампирските приказни, криминалните романи на Ларсон од 500 до 700 страници се „задолжителни четиво“.
Во Тирана, странските писатели се многу барани, како што се Даниел Стил, Јохана Линдзи и Ден Браун, според Адрион лтд., најголемата книжарница во Тирана. Најчитани се Мажите што ги мразат жените (Девојката со тетоважа на змеј) на Стиег Ларсон, како и романите на Паоло Куељо, Калед Хосеини и Амоз Оз.
Што се однесува до локалните таленти, албанскиот нобеловец Исмаил Кадаре е убедливо најпродаван автор. 
Меѓу класиците, читателите од сите возрасти ги претпочитаат делата на Жан Пол Сартр. 
Студиите покажуваат дека читањето ја развива креативноста, бидејќи читателот го пресоздава светот на страницата. Но, денес, многумина се склони да ја гледаат приказната наместо да ја читаат.
„Тоа е побрзо“, вели Тамара Мијатовиќ (17), студентка од Подгорица. „Не е дека не сакам читање, само што никогаш немам време за тоа. Ги читам сите книги што се бараат, но тие не ми се интересни.“
Тинејџерите сакаат да ги читаат романите на Сесилија Ахерн, Николас Спаркс, Елизабет Џилберт и Федерико Мока. 
Исто така, популарна меѓу нив е и серијата на Стефани Мејер Самрак, која е исто така меѓу најгледаните серии.
„Сите мои пријатели и јас ги гледаме филмовите по неколкупати“, рече Јелена Николиќ (15), средношколка од Котор. „Само што почнав да ги читам и книгите за време на летниот распуст. Ми се допаѓаат и мнигите.“
Потоа, има и биографии на славните личности. Во Хрватска, на пример, таблоидната ѕвезда Влатка Покос имаше најпродавана книга со својата Живот во рајот. Исто така, добро беше продавана автобиографијата на театарската критичарка и драматург Мани Готовац „Ми недостигаш“. 
Книгата на Хорхе Букај Да ви раскажам една приказна беше уште еден популарен избор кој не е фикција. 
Но, за многумина научната фантастика и понатаму е големото бегство. Во Американското ќоше, библиотечниот и образовен центар во Подгорица, летото донесе бројни вљубеници во научната фантастика, вели Соња Драговиќ, координатор на библиотеката. Списанијата се секогаш популарни, додава таа, особено „новите изданија на Time, Wired, The New Yorker, Scientific American и Smithsonian“. 
 Maрина Рогановиќ во Подгорица, Ксенија Јурковиќ во Шибениќ и Мањола Хала во Тирана дадоа свој придонес за овој натпис.  
