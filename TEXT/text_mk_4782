06/02/2009
(AФП, Ројтерс, АКИ, Еуопсервер, Бета, Б92, Њу Косова репорт, Европски парламент - 05/02/09)
Европскиот парламент (ЕП) во четвртокот (5-ти февруари) усвои резолуција во која ги повика сите членки на ЕУ да го признаат Косово. Косово прогласи независност од Србија на 17-ти февруари 2008 година и оттогаш е признаена како независна држава од страна на 54 држави, вклучително и САД и 22 други членки на ЕУ.
Резолуцијата, која беше усвоена во четвртокот со 424 наспрема 133 гласови и 24 воздржани, препорачува Кипар, Грција, Романија, Словачка и Шпанија да го следат примерот на другите членки на ЕУ. Овие пет воздржани земји стравуваат од охрабрување на сепаратистичките движења во сопствените земји. 
ЕП истакна дека ЕУ е решена да одигра водечка улога во обезбедувањето на стабилноста на Балканот, како и дека изразила подготвеност „да помогне во економскиот и политичкиот развој на Косово нудејќи јасни шанси за членство во ЕУ, како што прави и за регионот во целина“.
Необврзувачкиот документ, исто така, го поздравува „успешното распоредување“ на правната и полициска мисија на ЕУ во Косово (ЕУЛЕКС) во декември.
Европарламентарците рекоа дека очекуваат ЕУЛЕКС да го спроведе својот мандат за промовирање на стабилниот развој на Косово и гарантирање на владеењето на правото за сите етнички заедници. 
Тие, исто така, ја повикаа меѓународната заедница да покаже целосна поддршка за ЕУЛЕКС и да му помогне во преземањето на должностите на УНМИК низ целата територија на Косово. 
ЕК и членките треба да й помогнат на владата да ги надмине критичните недостатоци на персонал и да ја поддржат обуката на државните службеници, како и да помогнат во напорите на властите за подобрување на комуникациската инфраструктура, велат пратениците.
Поздравувајќи ја подобрената безбедносна ситуација во најновата европска држава, тие ја истакнаа „суштинската потреба за мултиетнички полициски сили“ низ цело Косово и ги повикаа неговите власти да ја олеснат реинтеграцијата на полицајците од косовските Срби кои треба допрва да се вратат.
Документот ја поздрави одлуката за назначување висок полициски функционер од косовските Срби како член на Косовската полициска служба, кој ќе му поднесува извештај директно на ЕУЛЕКС, како прв чекор кон обезбедувањето соодветна малцинска застапеност во полициските сили.
Резолуцијата понатаму повикува на поголеми здружени напори од страна на ЕУ во охрабрувањето на етничките Срби да учествуваат во политичкиот, економскиот и социјалниот живот на Косово. 
Европарламентарците повикаа на решавање на правниот статус на бездржавните Роми, Ашкали и Египќани, кои живеат во Косово. 
ЕП, исто така, изразува пофалби за прифаќањето од страна на српската влада на распоредувањето на ЕУЛЕКС и подготвеноста за соработка со мисијата, и покрај жестокото противење на Белград на отцепувањето на Косово. Истиот ја охрабрува Србија „да продолжи со искажувањето на овој конструктивен пристап, кој е во согласност со аспирациите на земјата за пристап во ЕУ“.
