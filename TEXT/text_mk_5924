12/05/2011
(Софија еко - 06/05/11; Медиафакс, новинска агенција ФОКУС - 05/05/11; Свисинфо, Nine O'clock, Meдиафакс, Dnevnik.bg, новинска агенција ФОКУС - 04/05/11; Eурактив - 03/05/11; Meдиапул - 30/04/11; Европска комисија; веб-страница на Швајцарскиот федерален оддел за правда и полиција)
Швајцарија минатата недела објави дека нема да ги укине ограничувањата за бугарските и романските баратели на работа барем до мај 2014 година. Во додатокот на својот договор за слободно движење на лица (СДЛ) со ЕУ, Берн има дозвола да ги задржи квотите за работниците од двете балкански земји во период од две години. 
Швајцарија и ЕУ го потпишаа СДЛ во 1999 година. Во додатокот на СДЛ што уследи по влезот на осумте земји од Централна и Источна Европа -- Чешка, Естонија, Унгарија, Латвија, Литванија, Полска, Словачка и Словенија -- во мај 2004 година, Швајцарија доби дозвола да ги задржи рестрикциите за новите граѓани на ЕУ до крајот на април оваа година.
По влегувањето на Бугарија и Романија во ЕУ во јануари 2007 година, швајцарските гласачи го одобрија во февруари 2009 година референдумот за протокол што ги покрива двата новопримени земји. Протоколот го овласти Берн да воведе специјални квоти за Бугарите и Романците до крајот на мај 2016 година. 
Моментно има три критериуми што мора да се исполнат од страна на барателите на работа од двете земји, за да им бидат издадени работни дозволи во Швајцарија. Првиот, не смее да има кандидати со потребните вештини и квалификации меѓу оние што се веќе примени на домашниот пазар на труд. Второ, платата и работните услови мора да бидат во согласност со специфичните регионални и секторски стандарди. И трето, квотите за двете земји треба да не се исполнети. 
Според Swissinfo, филијала на Швајцарската корпорација за радиодифузија (СБЦ), околу 8.700 Бугари и Романци живееле во Швајцарија на крајот од минатата година. 
Бугарските и романските баратели на работа се соочуваат со слични пречки во десет земји-членки на ЕУ, каде што по правило мора да добијат работна дозвола за влез на пазарот на труд.
Правилата на СДЛ им овозможуваат на земјите во блокот да наметнат рестрикции за работниците од новите членки во еден транзициски период во траење до седум години, по нивниот прием во ЕУ. 
Во согласност со тоа правило, Австрија, Белгија, Британија, Франција, Германија, Ирска, Италија, Луксембург, Малта и Холандија треба да ги отворат своите пазари на труд за Бугарите и Романците до 1-ви јануари 2014 година. 
На 1-ви мај, овие десет земји ги укинаа сите рестрикции за движењето на работниците од другите осум поранешни комунистички земји што пристапија во блокот во 2004 година. 
