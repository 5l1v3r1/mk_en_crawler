11/11/2007
AНКАРА, Турција -- Братот на затворениот водач на Курдистанската работничка партија (ПКК) Абдула Оџалан, во интервјуто за АФП во саботата (10-ти ноември) рече дека илјадници луѓе ќе загинат во Турција ако неговиот брат не добие итно медицински третман. Осман Оџалан рече дека ПКК има 5.000 борци подготвени да извршат самоубиствени напади во турските градови. Абдула Оџалан одлежува доживотна затворска казна во турски затвор за сепаратизам и предавство.
Во меѓувреме, началникот на турскиот Генералштаб, Јашар Бујуканит, беше цитиран во саботата дека армијата ги завршила подготовките за прекугранична операција против ПКК во северен Ирак и чека наредба за спроведување. 
Исто така во вестите, ПКК во петокот објави дека е подготвена да оствари разговори за решение со Турција, кое на крајот би водело до положување на оружјето. Партијата за демократско општество во петокот предложи областите населени со Курди во југоисточна Турција да добијат автономија и Курдите да бидат признаени како национално малцинство. Обвинителите започнаа истрага за утврдување дали предлогот ги крши законите и уставот на Турција. (АФП, АП, БГНЕС, Прес ТВ, Хуријет, Ројтерс, РИА Новости, СНН Турк - 10/11/07)
