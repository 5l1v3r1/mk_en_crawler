12/07/2005
(АП, Ројтерс, ФТ, Ксинхуа, Еурактив - 11/07/05; AП - 09/07/05; OБСЕ - 04/07/05) 
Албанската Централна изборна комисија (ЦИК) во неделата (10-ти јули) ги објави прелиминарните официјални резултати од парламентарните избори во земјата на 3-ти јули, со кои се потврдува победата на Демократската партија (ДП) на поранешниот претседател Сали Бериша. 
И покрај тоа што демократите, најверојатно, освоија чисто мнозинство во законодавниот дом на земјата од 140 пратенички места, тие, најверојатно, нема да може да формираат влада пред крајот на овој месец. Одбивајќи да признае пораз, актуелната владејачка Социјалистичка партија (СП) на премиерот Фатос планира да ги оспори резултатите, наведувајќи ги како причина за тоа прекршувањата на изборниот закон во 30 изборни единици. 
Пребројувањето на гласовите во 97 од вкупно 100 изборни единици, покажа дека ДП освои 55 места во парламентот. СП е на второто место со вкупно 40 места, додека еден независен кандидат и Партијата на социјалистичкото движење на поранешен премиер Илир Мета го освоија другите две места. 
Според албанскиот закон, преостанатите 40 места се распределуваат преку пропорционалниот модел, во зависност од процентот на гласовите за партиите што го исполниле условот од 2,5 отсто на национално ниво. Дополнителните места што ДП и нејзините партнери се вели дека ги освоиле врз основа на овој систем им обезбедува мнозинство од најмалку 73 места, со што тие може да формираат влада. СП и нејзините партнери ќе имаат вкупно 64 места. 
Изборите се сметаат за клучен тест за способноста на земјата да одржи слободни и фер избори во согласност со меѓународните демократски стандарди. Сите пет избори што се одржаа во Албанија по падот на комунизмот во 1990 година поминаа во сенката на изборни нерегуларности, насилство и заплашувања. 
Последните избори „само делумно беа во согласност со меѓународните обврски и стандардите за демократските избори“, објави ОБСЕ, која испрати повеќе од 400 меѓународни изборни набљудувачи да го следат гласањето. Шефот за надворешна политика на ЕУ, Хавиер Солана, од властите побара тие да спроведат официјална истрага за нерегуларностите. 
ЦИК соопшти дека пред да ги објави конечните резултати, мора да ги провери 230-те жалби од партиите и независните кандидати. Бериша на крајот би можел да заврши со помалку парламентарни места, што ќе ја ослабне неговата сила во собранието од 140 пратеници. 
„Ќе прифатам какви било резултати што ќе значат пораз или победа за социјалистите само откако ќе бидат потврдени од изборните судови и од Централната изборна комисија“, рече Нано во неделата. Неговата влада ќе продолжи да ја води земјата се додека не биде потврден исходот од гласањето. 
