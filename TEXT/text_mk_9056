23/03/2012
Линда Карадаку за Southeast European Times во Приштина -- 23.03.12
Екстремизмот „претставува подеднакво причина и последица на конфликтот; продлабочувајќи ја недовербата во рамките на заедницата и меѓу заедниците, и честопати придонесувајќи за избивањето на насилството и чиновите на тероризам“, според Трансконфликт, центар за обука за управување со конфликти.
Јан Банкрофт, коосновач и извршен директор на Трансконфликт, изјави за SETimes дека екстремизмот -- особено неговите насилни манифестации -- претставуваат предизвик за етничките односи во Западен Балкан. 
„Континуираната сиромаштија, маргинализацијата -- без оглед дали е перципирана или реална -- на одредени групи, и недостатоците на повоените напори во справувањето со минатото, ја продлабочија поделбата меѓу заедниците“, рече Банкрофт. 
Листата екстремистички организации во регионот не е мала.
Во Македонија, Христијанската организација стана дел од неодамнешните тензии преку видеото поставено на Интерент овој месец, на кое се гледаат маскирани мажи како палат албански знамиња и извикуваат антиалбански слогани. 
Професорот Стево Пендаровски, од Универзитетот Американ колеџ во Скопје, рече дека во посткомунистичката ера, Балканот се соочува со сериозни проблеми со „домашните“ екстремисти кои се борат за локални каузи.
„Распадот на поранешна Југославија практично ги архивираше старите екстремисти; сите тие се длабоко вклопени во соодветните национални ослободителни движења“, рече Пендаровски за SETimes. 
Тој рече дека многу стари радикали се интегрираа во системот. „Македонија има единствено остварување: илјадници поранешни екстремисти се целосно апсорбирани од политичките институции и државната бирократија. Сега тие не се заинтересирани да излезат на улиците или да одат во планините“, рече тој.
„Рециклираните“ екстремисти на политичката сцена се успешни. „Во 2001 година тие се обидуваа да ја поткопаат државата; денес тие ја поддржуваат. Сé на сé, многу стари екстремисти од поранешна Југославија се стекнаа со почит барем во својот етникум. Новите се со километри далеку од таа точка“, рече Пендаровски. 
Во Србија две екстремистички организации -- Образ и СНП 1389 -- се појавија на Интернет. 
Владимир Нинковиќ, проект-офицер за Трансконфликт Србија, вели дека екстремистичките групи во Балканот се мотивирани првенствено од националистички причини.
„Интернетот е многу плодна почва за популаризација на екстремистички идеи, регрутирање нови членови, воспоставување врски меѓу -- и дискутирање со -- сличните организации од целиот свет, како и за водење ,интернет војни’ со своите колеги од регионот“, рече Нинковиќ за SETimes. 
Иако постои стравување дека растечката популарност на релативно новите организации -- како што е Образ, Наши, 1389 и Двери -- е алармантна, „влијанието на ваквите групи не е многу големо. Но, нивото на организација што тие ја демонстрираат значи дека не може да се игнорираат“, рече Нинковиќ. 
„Но, доаѓањето на Вахабизмот во Босна и Херцеговина, во регионот на Рашка/Санџак, Косово и во Македонија, носи нови предизвици за регионот: нешто што многу ги загрижува голем број западноевропски земји“, рече Нинковиќ.
Пендаровски рече дека одреден број нови екстремисти се сé уште таму, но се „способни само за полупрофесионални индивидуални чинови -- како што беше неодамнешниот напад врз Американската амбасада во Сараево“.
Но, вахабистите не се единствената група што предизвикува страв.
Нова албанска група, исто така, се појави на сцената, велејќи дека ќе „го штити“ северно Косово. Т.н. Армија за ослободување на окупираните територии Албанија (АЧТОШ) издаде комунике минатата година, кое беше објавено во медиумите во различни земји, а во кое се вели дека „посебно Косово е загрозено од формирањето ,Република Српска’ на албанска територија“.
Нинковиќ рече дека она што посебно загрижува е дека многу млади луѓе учествуваат во екстремистички чинови. 
„Од многу аспекти, владите не заземаат цврст став кон ваквите инциденти, што може само да ги охрабри извршителите. Младите луѓе, исто така, остануваат поранливи кон манипулациите и теориите на заговор што нудат едноставни ,објаснувања’ за тоа зошто се тие компаративно обесправени“, објаснува тој. 
Банкрофт рече дека иако влијанието на самите екстремистички групи можеби е ограничено, нивното зголемено членство покажува промена на ставовите меѓу електоратот низ целиот регион; промена која политичките партии нема да успеат да ја игнорираат.
„Екстремизмот е феномен кој бара соработка меѓу полицијата и агенциите за разузнавање -- не само низ регионот, туку и со нивните колеги во ЕУ и меѓународно“, рече тој.
