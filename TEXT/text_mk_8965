21/04/2012
Мухамет Брајшори и Сафет Кабаши за Southeast European Times во Приштина -- 21.04.12
Во најголемиот случај претставен пред косовскиот правен систем, обвинителството обвини 1.343 луѓе за изборна измама -- злоупотреба на правото на глас и уништување на гласачките документи -- во врска со изборите во декември 2010 година. Се проценува дека уште 931 лице ќе бидат обвинети во Приштина и Призрен. 
Лаура Пула, координатор на обвинителскиот тим за изборна измама, изјави за SETimes дека општинските обвинители работат на тоа поединците кои го местеле гласањето за време на изборите да бидат изведени пред правдата, но дека тоа е предизвик. 
„Ова е прво обвинение од ваков тип кое е за сериозно разгледувања и [ние] моравме да работиме брзо на случаите кои вклучуваат процес со толку многу учесници“, рече Пула.
Себ Битичи, извршен директор на Институтот Балканска политика, изјави за SETimes дека капацитетот на судовите во Косово е ограничен во справувањето со еден ваков голем случај.
„Косово има најмал процент на судии во Европа -- 14 судии на секои 25.100 жители -- и во таа ситуација капацитетот на судовите е слаб. Но, тоа не значи дека судовите треба да го искористат ова како изговор за недостатокот на судски процеси. Случаите мора да се судат строго и мора да им се даваат казни за да се спречи измама; не само симболична казна, како што се случуваше досега“, рече Битичи. 
Пула рече дека за обвинителството, расчистувањето на изборната измама беше приоритет. 
„Тоа создаде конфузија за време на општите избори во медиумите и граѓанското општество ... За да бидеме транспарентни со сите, објавувавме периодични извештаи за напредокот во истрагата и расчистување на манипулациите. Не можеме да стоиме незаинтересирани кога ќе видиме вакви случаи на измама и да не ги направиме приоритет“, рече Пула.
Битичи се согласува. „Не е важно дали имало ниво на наредба -- манипулирањето на изборите претставува кривичен прекршок и секој случај треба да се казни, без оглед на кое ниво е “, рече тој.
„Нивото на измама беше многу големо, и легитимитетот на институциите е нарушен ... имаме фрустрација меѓу граѓаните и демократскиот процес која е многу загрижувачка, особено со оглед на тоа што Косово само што влезе на патот на демократизацијата“, рече Битичи за SETimes. 
Пула вели дека оние што се осудени ќе имаат забрана за работење со изборен процес четири години по ред, покрај отслужувањето на каква било казна што ја добиваат. 
„[Ќе има] други мерки што ќе ги преземе Централната избора комисија и другите институции, како што е чистење на целосните избирачки списоци, организирање на изборите за време на летото кога денот е поголем, и отворање центри за пребројување“, рече Битичи. 
Пула рече дека е важно пресудите да ја подигнат свеста во иднина.
„Сакаме повеќето одлуки да бидат високи, со оглед на тоа што повеќето казни се парични казни или условно ослободување. Тоа нé поттикна да поднесеме жалби [против] скоро сите судски одлуки досега. Можам да кажам дека во преку 90 отсто од случаите, ние поднесовме жалби.“
Адријан Бејтулаху од Граѓанската демократија во акција, локална невладина организација во Приштина, беше набљудувач на изборите.
„Беше ужасно за демократијата да се види што се случуваше во декември 2010 година -- претставниците од сите партии го местеа [гласањето] -- лажирајќи потписи, финансиска помош, итн. само за да победат -- [игнорирајќи] го влијанието што тоа го има врз демократијата и волјата на граѓаните“, рече Бејтулаху за SETimes. 
Општинскиот суд во Урошевац осуди тројца членови на изборна комисија -- Наим Сахити (ПДК), Агрон Зеќири (Самоопределување) и Агим Рамадани (ЛДК) -- на шест месеци затвор во февруари. Тројцата беа прогласени виновни за злоупотреби за време на изборниот процес во 2010 година во селото Софтај. 
Судската комисија -- предводена од Башким Хисени -- рече дека официјалните претставници ја наполнале гласачката кутија со 274 имиња, за поддршка на нивните кандидати и отстраниле 171 глас за нивните противници. 
„Со овие пресуди, сакаме јасно да им дадеме до знаење на сите членови на изборни комисии вклучени на изборите и оние што [планираат да бидат] дел од следните избори, да бидат внимателни, и да го спроведуваат процесот со достоинство“, рече Хисени за SETimes. „Судот ќе продолжи да ги осудува оние луѓе што ги злоупотребуваат изборите, дури и ако се работи за еден човек, бидејќи тоа му штети на целиот процес.“
Одговарајќи на жалбите на обвинителството дека судот не донесува доволно строги пресуди, судијата се пожали дека нивото на вмешаност за секој обвинет е поразлично, и дека во некои случаи, целосните обвиненија не се докажани. „Судот носи доволно строги казни -- осудуваме луѓе на затворска казна“, рече Хисени.
