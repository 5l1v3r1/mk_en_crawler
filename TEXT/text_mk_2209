11/01/2005
(Стандардњус, Новинар - 11/01/05; Софиска новинска агенција, Дневник, Медиапул, Вески ден, БТА, Бугарско национално радио - 10/01/05; БНН, Софиска новинска агенција - 09/01/05)
Главните политички сили во Бугарија во понеделникот (10-ти јануари) ги критикуваа социјалистите поради ветувањето на нивниот водач дека ќе ги повлече сите бугарски војници од Ирак ако неговата партија победи на претстојните парламентарни избори. 
„Ние сме уверени дека бугарското општество ќе не поддржи во ставањето крај на оваа непопуларна и скапа авантура“, им рече водачот на Бугарската социјалистичка партија (БСП), Сергеј Станишев, на членовите на партијата во неделата, мислејќи на ангажманот на земјата во Ирак.
Претставниците на владејачкото Национално движење за Симеон II (НДС) и нејзиниот помал партнер во коалицијата, Движењето за правата и слободите (ДПС), рекоа дека овој потег на партијата е пристрасен и може да й наштети на меѓународната репутација на Бугарија. 
„Не сакам да коментирам за популистички изјави на водачи на партијата со кои треба да се постигне евтин сензационализам“, рече во неделата бугарскиот министер за одбрана, Николај Свинаров, член на раководството на НДС. 
Бугарија треба да обезбеди нејзината репутацијата на лојален партнер на НАТО и на ЕУ да остане неизвалкана, изјави заменик-премиерот Пламен Панајотов за Бугарското национално радио во понеделникот. „Учеството на Бугарија во анти-терористичката коалиција претставува резултат на одлуката на бугарската Влада, одобрена од страна на бугарскиот Парламент ... со поддршка на парламентарната група на БСП“, рече тој. И покрај тоа што Бугарија може да носи суверени одлуки, секоја промена на позицијата на Бугарија би можела да се случи само во консултација со партнерите во анти-терористичката коалиција, рече Панајотов. 
Само четири пратеници од Коалицијата за Бугарија, предводена од БСП, гласаа против парламентарната одлука за распоредување на пешадиски контингент, кој брои 450 војници, како дел од меѓународната коалиција за Ирак. Станишев не беше помеѓу оние кои се спротивставија на ангажманот на Бугарија. 
Изјавите како оваа би можеле да ги стават бугарските војници во ризична ситуација и да ја претворат Бугарија во потенцијална цел на терористички напади, рекоа претставниците на МРФ и двете главни десничарски опозициски партии, Унијата на демократските сили (УДС) и Демократите за посилна Бугарија (ДПБ). 
Обвинувајќи ги социјалистите за недоследност и „незрелост, недостиг на визија, храброст и лидерство“, претседателот на УДС, Надежда Михајлова, рече дека изјавата на Станишев покажува оти поранешните комунисти не се способни да ја водат земјата. 
„Тие никогаш немаа проблем со испраќањето на бугарските војници во странство“, додаде таа, споменувајќи го учеството на земјата во инвазијата на Чехословачка во 1968 година, под советско водство. 
УДС и ДСБ побараа од претседателот Георги Парванов, претседател на БСП до доаѓањето на претседателската функција, да го искаже својот став околу ова прашање. 
Како врховен командант на Бугарската армија, Парванов треба да заземе внимателен и јасен став околу ова прашање, рече Венко Александров, претседател на парламентарната Комисија за надворешна политика, одбрана и безбедност, во своето интервју во понеделникот. „Очекувам ставот на Парванов да биде близок до консензуалната одлука на Парламентот“, рече тој.
