26/01/2009
Осумгодишниот Марко Чаласан од Скопјe стана најмладиот ИТ администратор во светот откако ги положи испитите на Мајкрософт. Марко рече дека сака да биде компјутерски експерт кога ќе порасне и сака да создаде нов оперативен систем. На возраст од две години тој научил да чита и пишува и покажал интерес за компјутерите. 
*** 
 Кипар се рангираше на првото место меѓу членките на ЕУ по бројот на .eu домени на 1.000 жители со 66,1, објави на 16-ти јануари весникот Фајненшал мирор, наведувајќи ги податоците на ЕК. Регистрациите за .eu домени се постојано во пораст од нивното воведување во 2006 година.
*** 
Новиот закон со кој се регулира откривањето лични информации од телефонски разговори, имејли и текст-пораки предизвика контроверзност во Романијa, објави весникот Романија либерa во средата (21-ви јануари). Според законот, провајдерите на електронски телеком услуги ќе мора да ги декодираат мрежните терминали (кодираните телефони). Мерката главно се однесува на мобилните телефони, но исто така важи и за другите средства. Експертите предупредуваат дека новиот закон не ја заштитува јавноста од злоупотреби од страна на институциите кои ја поседуваат оваа моќ.
*** 
Швајцарскиот лекар Франц Фајфер е добитник на Националната награда Лацис за 2008 година за новиот метод за зголемување на чистотата на рендгенските зраци што ги произведуваат конвенционалните машини, како што се оние со кои се опремени медицинските лаборатории. Фондацијата Лацис, основана од починатиот грчки бродски магнат Џон С. Лацис, годишно ја доделува наградата на научник чија работа помага за напредок во науките. 
*** 
Aрхеолози од Риека, Хрватскa, открија остатоци од ранохристијански мозаик во рушевините на антички римски бањи. Експертите веруваат дека мозаикот, кој го пронашле во црква која ја градат локалните жители над рушевини од римска бања, датира од петтиот век. Тие, исто така, пронајдоа богато украсен камен саркофаг. Вкупната тежина на откритијата изнесува четири тони. 
 (Разни извори – 19/01/09-26/01/09)  
