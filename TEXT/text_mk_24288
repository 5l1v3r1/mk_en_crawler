14/12/2008
AТИНА, Грција -- Околу 100 маскирани млади луѓе нападнаа полициска станица во саботата (13-ти декември) во атинската област Ексархија, каде што едно 15-годишно момче беше убиено на 6-ти декември во инцидент кој предизвика бран немири низ целата земја. Полицијата употреби солзавец за да го прекине дивеењето. Наводно биле фрлени и огнени бомби на филијалите на грчката Национална банка и Еуробанк, како и на претпријатија и на една владина канцеларија. Слично насилство е објавено и во Солун, при што меѓу целите биле и локални претпријатија и една гимназија.
Претходно во саботата, илјадници млади луѓе се собраа во Атина и Солун, протестирајќи поради смртта на момчето Алексис Григоропулос. Тој и еден друг тинејџер фрлале камења и запаливи направи на полициски автомобил, кога полицаец во возилото пукал од својот пиштол, убивајќи го Григоропулос. Полицаецот тврди дека смртта била несреќен случај.
Во петокот премиерот Костас Караманлис рече „не“ на предвремените избори. На прес-конференцијата во Брисел, Караманлис вети дека ќе ја загарантира безбедноста на сите грчки граѓани.
Во другите вести, земјотрес со јачина од 5,2 степени според Рихтеровата скала ја потресе централна Грција во саботата, оштетувајќи неколку куќи. Неговиот епицентар беше 10 километри јужно од градот Ламиа. (AФП, АП, РИА Новости, РИА Новости, ББС - 14/12/08; Eлефтеротипија, АНА-МПА, АФП - 13/12/08; MИА - 12/11/08)
