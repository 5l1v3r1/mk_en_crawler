30/04/2009
АНКАРА, Турција -- Воени авиони спроведоа напади на осомничени позиции на терористичката Курдистанска работничка партија (ПКК) во северен Ирак, доцна во средата (29-ти април), објави Генералштабот во соопштението на својата веб-страница. Операцијата продолжи и во четврток и ги опфати позициите на ПКК во Зап и Авасин-Басјан. Акцијата започна неколку часа откако во два одделни напади загинаа десет турски војници во средата. Подоцна, друг војник беше убиен во престрелка помеѓу курдските милитанти и единицата што се враќаше од операциите на југоисток.
Во меѓувреме, потенцијален бомбаш-самоубиец детонираше мала експлозивна направа во анкарскиот Универзитет Билкент, за време на посетата на поранешниот министер за правда, Хикмет Сами Турк. Жената му се приближила на министерот додека тој се подготвувал да учествува на колоквиумот во новиот објект на приватниот универзитет. Во експлозијата беше ранета жената-бомбаш, но не и Турк. Тој беше министер за правда за време на Булент Еџевит од 1999 до 2002 година. (Заман, ББС - 30/04/09; Гласот на Америка, новинска агенција Анадолу - 29/04/09)
