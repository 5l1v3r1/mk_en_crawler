08/05/2007
Од Марина Стојановска за Southeast European Times во Скопје -- 08/05/07
Новите возачки правила во Македонија стапија на сила по усвојувањето во парламентот на крајот од април на новиот закон за патниот сообраќај. Според Министерството за внатрешни работи законот е во согласност со законите на европските земји и ќе помогне во зголемувањето на целокупната безбедност во сообраќајот.
„При изготвувањето на новиот закон подготвувачите се потпреа на возачките искуства во Словенија, Хрватска и Данска“, рече Тони Стефановски, виш инспектор во Министерството за внатрешни работи. „Целта е зголемување на безбедноста во сообраќајот, подигнување на степенот на сообраќајната култура и усогласување со европските закони.“ 
Една од новините е новата категорија „почетници“, која ги опфаќа сите возачи со само двегодишно возачко искуство. Помеѓу 22 часот навечер и 6 часот наутро, тие нема да смеат да возат ако немаат искусен возач со нив. 
Дозволеното ниво на алкохол во крвта е, исто така, намалено за почетниците, и тие ќе можат да возат автомобили со максимум 90 коњски сили. 
Ограничувањата за ноќното возење, исто така, ќе важат за возачите на мотори кои се почетници. Оние без доволно искуство не смеат да возат навечер мотори со повеќе од 125 кубни сантиметри волумен. 
Исто така, се воведуваат негативни поени за возачите кои не ја платиле паричната казна веднаш по правењето на возачкиот прекршок. Ако возачот собере 100 негативни поени во рок од три години, тој ќе мора повторно да го полага возачкиот испит.
На пример, за непочитување на сообраќаен знак се добива казна од 25 евра и 15 казнени поени. Овој принцип нема да важи за сериозните сообраќајни прекршоци. Ако возачот помине на црвено светло нема да има зголемување на негативните поени, но прекршителот ќе биде казнет со парична казна од 300 евра. 
Новиот закон, исто така, предвидува измени и во возачкиот испит. Наместо да полагаат стандардизиран тест во лиценцирани возачки школи, новите возачи најпрво мора да добијат обука во возачките школи, а потоа да го полагаат тестот пред возачка комисија на Министерството за внатрешни работи. 
