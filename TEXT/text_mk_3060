16/10/2006
(ДПА, Еуроњус, АНА-МПА- 16/10/06; AП, ДПА, АФП, АНА-МПA - 15/10/06)
И покрај тоа што предвремените избори за локалната власт во Грција во неделата (15-ти октомври) покажаа мал пад во поддршката за владејачката Нова демократија (НД), конзервативците се чини дека ќе ги заземат водечките места во половина од префектурите на земјата. 
Во Грција, каде што гласањето е задолжително, повеќе од девет милиони гласачи -- меѓу кои и скоро 9.000 државјани на други земји на ЕУ -- гласаа на вкупно 24.710 избирачки места. Тие избираа претставници во три суперпрефектури, 54 префектури, покраини и околу 1.033 заедници и општини. 
За победа во првиот круг кандидатот мора да добие најмалку 42 отсто поддршка од гласчите. Во места каде што првиот круг заврши без јасен победник за соодветното место, ќе се одржи втор круг на 22-ри октомври. 
Првичните резултати покажуваат дека НД освои 27 места во сите префектури, за разлика од 30-те кои ги освои на локалните избори во октомври 2002 година. Помеѓу префектурите кои ќе бидат водени од претставник на НД е и Солун, вториот по големина град во Грција. Актуелниот префект Панајотис Псомијадис, наводно, извојувал директна победа против Вула Патулиду, златниот медалист на Олимпијадата во Барселона во 1992 година. 
НД, исто така, ќе ја задржи позицијата на градоначалник на Атина, која е во нивни раце веќе повеќе од две децении. Поранешниот министер за здравство, Никитас Какламанис, постигна директна победа против кандидатот на опозициската ПАСОК, Костас Скандалидис. 
„Сакам да им се заблагодарам на Атињаните за нивната доверба“, рече Какламанис во неделата, укажувајќи дека нема да губи време за прослави. „Утре изутрина започнува борбата против проблемите на нашиот град.“
Изборите во неделата, кои се одржаа во време на неколкунеделни штрајкови на наставниците и скандали со корупција од висок профил, се сметаат за клучен тест за владејачките конзервативци, кои се вратија на власт во март 2004 година, по повеќе од една деценија во опозиција. Помалку од две години подоцна, анкетите покажуваат дека конзерватиците се во водство од 1 отсто во однос на ПАСОК на Јоргос Папандреу. 
По гласањето во неделата, премиерот Костас Караманлис јасно стави до знаење дека и покрај противењето на трудовите синдикати за некои мерки кои имаат за цел намалување на буџетскиот дефицит на земјата, неговата влада ќе го задржи курсот. Грција мора да го доведе својот дефицит под 3 отсто за БДП или ќе се соочи со санкции од ЕУ.
„Денешните избори й диктираат на владата да продолжи со спроведувањето на својата стратегија, и тоа е курсот што ние ќе го следиме до (националните) избори во 2008 година“, рече премиерот. „Нашата стратегија ја води земјата надвор од кризата наследена од минатото. Јас нема да ја заложувам иднината на земјата за минлива благодарност ... Маѓепсаниот круг на предизборни распределби, по што следеа постизборни жртвувања, ќе биде засекогаш прекинат, по каква и да е цена за партијата.“ 
Но, НД загуби од ПАСОК во трката за главната позиција на суперпрефектурата Атина-Пиреја, каде што живее скоро половина од грчкото население. Актуелниот префект Фофи Генимата се вели дека е реизбран со победата над главниот кандидат Аргирис Динопулос, поранешен новинар.
Во трката за градоначалник на Пиреја, поранешната кошаркарска ѕвезда Панајотис Фасуљас се вели дека обезбедил директна победа со 44 отсто од гласовите, поразувајќи го актуелниот градоначалник од конзервативците, Кристос Аграпидис, кој беше на функцијата два мандати. 
„ПАСОК го обновува политичкиот живот на земјата“, рече водачот на ПАСОК Папандреу во неделата. „Ние ќе продолжиме да е бориме за поправедно општество. Тоа е она што Грција го бара и она што Грција го заслужува“, додаде тој, повикувајќи на предвремени избори. Но, Караманлис ја отфрли оваа можност. 
