29/09/2009
Од Пол Чикои за Southeast European Times во Букурешт -- 29/09/09 
Во обид за намалување на трошоците на владата, претседателот Трајан Басеску во четвртокот (24-ти септември) повика на референдум за промена на парламентот во земјата во еднодомна структура и намалување на бројот на пратениците за 170. 
Тој предлага истиот да се одржи на 22-ри ноември, на истиот ден кога се одржуваат и претседателските избори. 
„Сметам дека еднодомен парламент со помалку пратеници ќе претставува подобар одговор на потребите на Романија и ќе има многу предности“, рече Басеску во телевизискиот говор.
„Прво и најважно ќе биде тоа што одлуките во парламентот ќе бидат носени полесно, а парламентот ќе стане поефикасен. Во исто време, државните трошоци ќе бидат значително намалени“, додаде претседателот. 
Мерката ќе ја намали и корупцијата, според Басеску. „Еднодомниот парламент со помалку пратеници ќе биде елемент на намалување на корупцијата: помалку високи политичари обвинети за ширење влијание. И последно, но не и најмалку важно, оваа мерка може да ја намали класата на привилегирани, со специјални пензии, приходи и државни пари во нивна дискреција“, рече тој. 
Веста за ова ја размрда романската политика, изненадувајќи ги дури и членовите на партијата на Басеску. Опозицијата веднаш објави дека се работи за погрешен чекор, тврдејќи дека референдумот е само политичко тактизирање. 
Политичките аналитичари се согласуваат дека потегот е стратешки. „Преку овој предлог, Басеску има јасна изборна цел во главата. Тој сака да ги зголеми своите шанси за обновување на претседателскиот мандат со тоа што го поврзува своето име со една многу популарна идеја меѓу Романците, а тоа е намалување на бројот на пратениците“, рече Флорин Чорнеи, политички уредник во локалниот весник Eвениментул зилеи за SETimes. 
„Но, откажувањето од дводомниот парламент значи промена на уставот, што не е толку лесен процес за спроведување“, рече Чорнеи, истакнувајќи дека успешниот референдум не гарантира дека промената ќе биде спроведена.
„Резултатите на референдумот не се обврзувачки за пратениците и од нив зависи дали ќе го поддржат предлогот за промена на овој суштински закон. Ова бара одобрение од најмалку две третини од пратениците, за што веројатноста е прилично мала“, рече тој. 
Според анкетите, парламентот е институција во земјата на која најмногу ѝ се верува.
