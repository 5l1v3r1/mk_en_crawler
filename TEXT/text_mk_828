30/03/2007

Околу 1,5 милијарди евра помош можеби ќе му бидат потребни на Косовo во текот на првите три години по решавањето на статусот, рече комесарот за проширување на ЕУ, Оли Рен, пред Европскиот парламент во Брисел. Тој рече дека финансиите претежно ќе бидат потребни за економската реконструкција и развој и за покривање на делот на Косово од поранешниот југословенски долг. 
*** 
Државната Хрватска банка за реконструкција и развој (ХБОР) оствари профит од 24,4 милионо евра во 2006 година, зголемување од 5,6 отсто за период од една година. Кредитното портфолио на хрватската банка изнесуваше вкупно околу 1,1 милијарди евра на крајот од 2006 година. Поголем дел од заемот беше доделен на приватни корпорации. 
*** 
Европската комисија (ЕК) објави дека ќе ја изведе Грција пред Европскиот суд на правдата, поради нејзиното непочитување на судската пресуда од 2005 година во врска со радиодифузијата. Грција не ја спроведе либерализацијата на радиотелевизискиот сервис во согласност со конкурентските закони на ЕУ, обвини ЕК.
*** 
Одборот на Светската банка го одобри Вториот заем на програмската развојна политика за Maкедонијa. Заемот од 23 милиони евра ќе ја поддржи владата во нејзините напори за подобрување на инвестиционата клима и зајакнување на раководењето во јавниот сектор.
*** 
Европската инвестициона банка (ЕИБ) објави дека ќе додели нов заем од 50 милиони евра за изградба на патиштата во Босна и Херцеговинa, по заемот од 40 милиони евра потпишан во 2006 година за обнова на патната мрежа во Република Српска. Новиот заем ќе биде искористен за поправка на тротоарите и облогите и за зајакнувањата и помошните работи на главните и регионалните патни мрежи.
*** 
Официјални претставници на романската нафтена група Ромпетрол преговараат со шест претпријатија кои се заинтересирани за преземање на малцинските акции преку зголемување на капиталот. Ќе биде избрано само едно претпријатие, објасни генералниот директор на Ромпетрол, Дину Патрициу. 
*** 
Дваесет и седум министри на Советот за економски и финансиски прашања на ЕУ препорачаа дека Бугаријa треба да си постави цел за буџетски вишок во 2007 година кој ќе биде повисок од планираните 0,8 отсто од БДП. Бугарија е советувана да ги ограничи своите завршни годишни трошоци со цел да обезбеди постабилни макроекономски услови.
(Разни извори -- 23/03/07-30/03/07)
