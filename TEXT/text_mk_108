03/04/2006
Од Даниел Дајану за Southeast European Times во Букурешт – 03/04/06
Во неговото последно обраќање до нацијата, американскиот претседател Џорџ В. Буш се осврна на предизвиците околу конкурентноста, изразувајќи загриженост дека постои опасност Соединетите Американски Држави да заостанат во полето на науката и технологијата. За жителите во ЕУ, овој „повик за будење“ можеби изгледаше изненадувачки: од европска перспектива, САД се понапред. Извештајот од 2005-та година на Конференс Борд, високо реномирана бизнис организација, покажува дека растот на продуктивноста во 15-те „стари земји членки на ЕУ“ беше 0,5 отсто, во споредба со 1,8 отсто во САД (и 1,9 отсто во Јапонија). Во периодот од 1995-та до 2005-та година, годишниот раст на националното производство за секој одработен час во 15-те стари земји-членки на ЕУ просечно изнесуваше 1,4 отсто, во споредба со 2,4 отсто во САД. 
Слично, податоците собрани од страна на Европската Комисија (ЕК) во Брисел, исто така, сугерираат дека ЕУ заостанува зад САД во некои клучни сфери. На пример, истражувањето и развојот (R&D) претставуваа само 1,93 отсто од БДП на блокот во 2003-та година, за разлика од САД каде тој процент изнесуваше 2,58, а 3,15 отсто во Јапонија. Вистина, постои широка разновидност во перформансата во ЕУ, каде нордиските земји ги надминуваат Соединетите Американски Држави во однос на сумите инвестирани во R&D. Во Шведска, Финска и Данска овие бројки изнесуваат над 3 отсто. Сепак чиста вистина е дека помоќните земји од ЕУ во оваа сфера не трошат ни приближно колку што ЕУ смета дека би било потребно - имено, 3 отсто од БДП. 
Амбициозниот проект на ЕУ попознат како Лисабонски план, формулиран е по примерот на американските компании и проверениот американски начин на комбинирање на научните истражувања со висока технологија и индустрија. На пример, ЕК го предложила основувањето на Европскиот институт за технологија, по пример на прочуениот МИТ во американската држава Масачусетс. Идејата е критикувана како пристап „од врвот надолу“, кој одзема пари и ресурси од алтернативни опции кои помагаат за истражување на високо ниво преку Европскиот совет за истражување. Контраверзиите често се јавуваа во поглед на конкретни мерки со цел на спроведување на Лисабонскиот план, а доста од тоа останува во рацете на националните влади на европските земји. Меѓутоа, јасно е дека Соединетите Американски Држави претставуваат некоја врста на стандард, а и ЕУ прилично тешко ги остварува своите цели во смисла на конкурентност. Се на се, пред европејците е голем предизвик. 
Успехот на нордиските земји во ЕУ не е резултат само на големите напори направени во сферата на R&D од владите и приватните компании, туку, исто така, произлегува од флексибилниот пазар на работна сила како и од една умна реорганизација на социјалниот систем. Се чини дека поновите земји-членки на ЕУ покажуваат релативно добри резултати во однос на растот на продуктивноста; извештајот од 2005-та година на Конференс Борд покажува пораст од над 6 отсто во овие економии, кои профитираа од искористување на потенцијалот за „стигнување“ на развиените земји. Меѓутоа веројатно ова не е доволно. Подолгорочно гледано, демографијата и очекуваното нагло покачување на платите (според ефектот на Баласа- Сeмjуелсон) ќе ја намали разликата во порастот нагло, освен ако не се спроведе соодветна политика. 
Ако ги споредуваме ЕУ и САД, тогаш грижите на Буш можеби се неоправдани. Меѓутоа, постои уште еден фактор што треба да се земе предвид: Азија, Кина, Индонезија и другите азиски економии се повеќе претставуваат извор на конкурентен притисок во глобалната економија. Овие економии ги абсорбираат напредните технологии многу брзо и се истакнуваат во иновациите - извонредните институти за инжињерство во Индија, како тие во Бангалор, можат да имаат добри резултати во западниот свет. Научниците од азиските нации се повеќе се присутни во врвните научни списанија, покажувајќи го потенцијалот на регионот за обликување на агендата за истражувањето во иднина. 
Кога ќе ја внесеме Азија во оваа слика, можеме да видиме дека САД и ЕУ се соочуваат со предизвиците на конкурентноста, иако природата на тие предизвици е донекаде различна. За Соединетите Американски Држави, тие се главно поврзани со глобалните стратегиски интереси, кои пак се засегнати од појавата на нови глобални сили. За ЕУ, овие предизвици се поврзани со влошената демографија и кризите во социјалната држава, заедно со недоволните ресурси посветени на R&D, како и проблемите при справувањето со комплексноста. Сепак, постои еден заеднички предизвик: и САД и ЕУ ќе се соочат со остра конкуренција од азиските економии. 
Пред пар децении, глобалната конкуренција се дефинираше во една триаголна формација: САД-ЕУ-Јапонија. Денес таа слика не може да биде толку едноставна. Еволутивната глобална економија со себе носи нови моќни конкурентни, како и промена на хиерархиите на конкурентност. Ако државите и компаниите не бидат по далековидни и не се прилагодат на трендовите со тоа што ќе вложуваат во истражувања и развој и образование, ќе ги чекаат болни приспособувања. 
Оние кои веруваат дека во светската економија преовладуваат само игрите чиј збир е поголем од нула навистина треба да се „разбудат“ пред реалноста. Драматичните промени кои се случуваат отвораат можност за соработка, но можат да предизвикаат и тензии. Да ја земеме, на пример, зголемената потреба за енергија и основни стоки во Азија, со Кина и Индонезија како главни потрошувачи, нерешените геополитички кризи во различни делови од светот (особено на Блискиот Исток), нуклеарното ширење како и јасните и скриените аспекти на борбата против тероризмот. Развојните трендови укажуваат дека ни претстои еден свет полн со несигурности. 
