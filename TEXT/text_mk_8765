01/09/2011
Лилјана Смиљаниќ за Southeast European Times во Бања Лука -- 01.09.11
Единаесет години откако најголемата џамија во Бања Лука, Ферхатпашината џамија (Ферхадија) беше уништена, муслиманите во овој град имаа шанса да ги одржат утринските молитви таму за Рамазан Бајрам, кои почнаа во вторникот (30-ти август) и ќе траат до четврток. 
Реконструкцијата на 500 години старата џамија -- која е под заштита на УНЕСКО -- сé уште не е завршена, но е постигнат доволно напредок за да може да се отвори за луѓето оваа недела.
„Столбовите се веќе готови, што беше најважниот и најризичниот дел од работата за нас. Третиот свод се гради, и во тек се подготовките за главниот свод“, рече муфтијата Едхем Чамџиќ, додавајќи дека главната порта е, исто така, завршена со донација од шпанската влада преку УНЕСКО. 
„Можете да видите радост, но исто така и солзи радосници и неверување кај некои Бошњаци, бидејќи тие не можат да веруваат дека ќе можеме да се молиме меѓу ѕидовите на Ферхадија“, рече Чамџиќ.
„Ова е голем муслимански празник. Постевме 29 дена. Не јадевме и не пиевме. Дури по вечерната молитва може да се јаде и пие“, рече Сена, жена од Бања Лука, за SETimes. 
Покрај пораките на соживот, добри односи и толеранција во Босна и Херцеговина (БиХ) и Бања Лука, Чамџиќ, исто така, ги потсети босанските власти и водачите на Република Српска да не ја забораваат Ферхадијa. 
Потребни се повеќе пари за завршување на работата. Реконструкцијата е тешка, бидејќи целта е џамијата да изгледа што е можно поавтентично. 
Чамџиќ рече дека сé повеќе Бошњаци се враќаат во Бања Лука со подобрувањето на безбедноста, но процесот на враќање не е завршен. 
„Овој процес нема да биде завршен додека сите не се вратат во своите градови и села, како и нивните работни места и нивниот имот: Бошњаците и Хрватите во Бања Лука, а Србите и Хрватите во Сараево, како и Бошњаците и Србите во Мостар или Столац.“ 
По утринската молитва, муслиманите во Бања Лука продолжија со прославата на Рамазан Бајрам на традиционален начин. Мажите ги посетија гробовите на претците, додека жените подготвија традиционални јадења како бурек и баклава дома.
Тие разменија добри желби со семејството и пријателите, а родителите им дадоа подароци на своите деца. Обичај е, исто така, и младите и децата да ги посетуваат другите постари и да добиваат подароци од нив. 
