20/11/2012
Бедрана Калетовиќ, Лили Линч и Билјана Лајмановска за Southeast European Times во Сараево, Белград и Скопје -- 20.11.12
Минатонеделната промена на пресудата против поранешните хрватски генерали Анте Готовина и Младен Маркач, која резултираше со нивно ослободување, може да им даде нова надеж на одбраните на Воислав Шешељ, Ратко Младиќ и Радован Караџиќ, сметаат некои експерти.
Во април 2011 година Хашкиот трибунал ги прогласи Готовина и Маркач за виновни, за вршење злосторства против човештвото и кршење на законите и обичаите на војувањето од јули до септември 1995 година во заедничка злосторничка акција за трајно и присилно отстранување на српското население од регионот на Краина во Хрватска. Готовина беше осуден на 24 години затвор, а Маркач беше осуден на 18 години.
Во петокот (16-ри ноември), Апелациската комисија на Меѓународниот кривичен трибунал за поранешна Југославија (МКТЈ) ги промени пресудите, ослободувајќи ги генералите.
„Не е јасно дали стандардот што го употреби апелациската комисија на Готовина, ќе се користи и за другите случаи или не, но ако дојде до тоа ... [истиот] би можело да биде од корист и за одбраните на Ратко Младиќ и Радован Караџиќ, бидејќи тоа го обврзува обвинителството да покаже директно знаење и намера за секој одделен инцидент“, рече за SETimesЕрик Горди, постар предавач за политиката на Југоисточна Европа на Универзитетот во Лондон.
Тој рече дека пресудата Готовина-Маркач ќе има огромно значење за исходот на случајот против водачот на Српската радикална партија, Воислав Шешељ, кој се соочува со обвиненија за злосторства против човештвото и кршење на законите и обичаите на војувањето за своето наводно учество во заедничка злосторничка акција.
„Постојат силни импликации за случајот на Шешељ, со оглед на тоа што главната форма на одговорност во тоа обвинение е учество во заедничка злосторничка акција“, рече тој.
Обвинителството побара Шешељ да добие казна од 28 години за наводно организирање паравоени групи и нивно убедување да вршат злосторства за време на балканските војни во раните 1990-ти години.
Правниот советник во Хаг, Немања Шаровиќ, изјави за SETimes дека смета оти одлуката за Готовина нема да влијае на другите судења кои се очекуваат во МКТЈ. 
„Се надевам дека оваа пресуда нема да влијае на другите судења во МКТЈ, бидејќи тие судења се за други луѓе, други околности и други територии. Но, големите несовпаѓања меѓу првата и втората пресуда ја доведуваат во прашање одлуката на судот“, рече Шаровиќ за SETimes.
Додека земјите во регионот дебатираат за тоа дали пресудата треба да се смета за правична, одлуката донесе надеж за „правда“ за оние на кои им се суди во Хаг.
Тимот адвокати кои го претставуваа Готовина веќе му донесе ослободување на поранешниот македонски министер за внатрешни работи, Љубе Бошкоски, кој беше обвинет за командна одговорност за полициската акција во македонското село Љуботен во 2011 година.
Според тоа, има надеж и дека Јохан Тарчуловски, полициски офицер и припадник на Безбедносната единица на претседателот во Министерството за внатрешни работи, кој отслужува 12-годишна казна, ќе биде наскоро ослободен. 
„Јохан Тарчуловски е осуден бидејќи извршил наредба што му била дадена од претпоставениот и отишол да ја брани својата татковина, исто како и двајцата хрватски генерали. Тие се ослободени, тој не е. Овие двојни стандарди покажуваат дека овој трибунал мора да му даде на регионот шанса да се справи со сопствената историја и да се помири самиот со себе“, рече заSETimesпоранешниот министер за надворешни работи Слободан Чашуле.
„Никогаш не забораваме дека Јохан Тарчуловски е бранител и чесен човек кој ја сака својата татковина“, рече заSETimesСтево Насевски од Здружението за поддршка на Јохан Тарчуловски.
