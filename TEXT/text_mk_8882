29/10/2012
Александар Павлевски за Southeast European Times во Скопје -- 29.10.12
Трговијата меѓу Македонија и Косово се намали за повеќе од 2 милиони евра досега оваа година, во споредба со 2011 година. Косово е осми по големина трговски партнер на Македонија, со вкупен годишен трговски обрт меѓу 255 милиони и 446 милиони евра.
Загубата, според бизнисмените и аналитичарите, се должи на тековната светска економска криза, но и на незавршената инфраструктура, која го отежнува транспортот на стока.
Конкурентноста, од аспект на брзината на доставувањето и цените, зависи во голема мера од можноста за транспортирање на стоката.
Исто така, влијание има и новиот автопат Албанија-Косово, кој ги поврзува земјите. Многу бизниси се свртија кон тој правец, како и пристаништето Драч, поради леснотијата на транспортот.
Во 2011 година Албанија извезе стока во вредност од 80 милиони евра во Косово, додека извозот на Косово за Албанија изнесуваше околу 20 милиони евра.
„Автопатот на Косово кон Албанија ја става Македонија во позадина. Веќе забележавме намалена работа за околу 30 отсто бидејќи ги изгубивме косовските претпријатија за кои транспортиравме стока од пристаништето во Солун“, рече за SETimesАлександар Смокаровски, сопственик на транспортното претпријатие Смоктранс. „Мораме да работиме на нашата инфраструктура ако сакаме да ги задржиме нашите партнери.“
Изградба на транспортен правец меѓу Македонија и Косово, гасификација и искористување на европските кредити во заеднички регионални проекти, како и редовни состаноци меѓу бизнисмените од двете држави за наоѓање решение за проблемите, се неопходни, вели Азески.
Сафет Ѓерѓалиу, претседател на Стопанската комора на Косово, рече дека се прават напори за изнаоѓање компромис и размена на идеи за тоа како да се унапреди соработката меѓу двете земји.
„Економската соработка се смета за клучна за успехот во приближување на двете држави ... Има одредени проблеми, но тие се мали и минливи, така што нашите состаноци [имаат за цел] елиминирање на овие бариери“, рече за SETimesСафет Ѓерѓалиу, претседател на Стопанската комора на Косово.
„Мораме да ги притиснеме властите на двете држави да се ориентираат кон изградба и модернизација на постојните патишта и инвестирање во нови автопати, како што е планирано. Се надевам дека на крајот од оваа година и почетокот на идната година ќе почнат следните градежни работи“, рече тој.
Бизнисмените се надеваат дека ќе се спроведе проектот за подобрување на железничката инфраструктура. Тие ќе инсистираат на побрза изградба на далноводот меѓу двете држави, гасификацијата и заедничкото користење на европските кредити.
Косовскиот министер за економија, Бесим Беќај, рече дека се прават напори за развој на соработката во енергетскиот сектор, подобрување на патната инфраструктура и зголемување на трговската размена.
„Сакаме трговската размена со Македонија да се развие уште повеќе и да не остане на ниво на eдноставна размена, туку да се развие и да биде многу попостојана“, рече Беќај.
