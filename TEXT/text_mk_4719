11/02/2009
Од Давор Коњикушиќ за Southeast European Times во Загреб -- 11/02/09
Иако повеќето Хрвати се задоволни од својот живот, 64 отсто веруваат дека нивната земја се движи во погрешна насока, според истражувањето на Балкан монитор. Сепак, само 7 отсто би заминале во странство за подобра економска перспектива. Резултатите од истражувањето беа претставени на конференцијата минатата недела во Загреб. 
Анкетата на Балкан монитор -- која беше спроведена во септември и октомври 2008 година -- претставува најголемо истражување на јавното мислење спроведено во регионот. Тоа е заеднички проект на Европскиот фонд за Балканот и агенцијата Галуп. Истражувањето континуирано ги следи ставовите на балканските жители за животниот стандард, ЕУ, можностите за вработување, живеењето во странство и остварувањата на владите.
На конференцијата во петокот (6-ти февруари) Роберт Манчин, директор на Галуп Европа, ги претстави резултатите на анкетата. 
„Европските институции мора да преземат одговорност ... ако сакаат да ја поддржат интеграцијата на балканските земји во ЕУ. Исто така, евидентно е дека Хрватска е водач во регионалната интеграција во ЕУ и повеќето Хрвати не се гледаат себеси како [дел] од Балканот“, рече Манчин. 
Само нешто повеќе од 25 отсто од испитаниците го поддржуваат членството во Унијата. Нешто повеќе граѓани велат дека членството во ЕУ е корисно за нивната земја, отколку што сметаат дека е штетно (29 отсто наспрема 26 отсто), но повеќето испитаници (38%) не искажуваат став во врска со ова прашање. 
Истражувањето покажува дека Хрватите се сé помалку ентузијасти во врска со ЕУ. Анкетарите сметаат дека тековниот спор околу поморската граница со Словенија претставува еден од главните фактори што го исцрпува ентузијазмот на испитаниците за Унијата. 
Освен претставувањето на резултатите од истражувањето, учесниците на панел-дискусијата ги искажаа своите мислења во врска со темат: „Хрватска: уморна од реформите на ЕУ?“. Меѓу учесниците беше и Манчин, членот на Европскиот фонд за Балканот Хедвиг Морваи, претседателката на Државниот одбор за преговори со ЕУ Весна Пусиќ, професорот по филозофија и невладин активист Жарко Пуховски, државниот секретар на хрватското Министерство за надворешни работи Давор Божиновиќ и шефот на Делегацијата на Европската комисија во Хрватска, Винсент Дегерт.
Според Божиновиќ, хрватските позиции остануваат неискажани во само три од поглавјата на преговорите со ЕУ. „Овие поглавја се однесуваат на спроведувањето на правдата, основните права и пазарната конкурентност. Мислам дека имаме време да ги комплетираме нашите цели во следниот период“, рече Божиновиќ.
Коментирајќи во врска со резултатите на истражувањето, Пусиќ рече дека многупати тие одразуваат емоции. „Јасно е дека во Хрватска мораме да имаме нулта толеранција кон организираниот криминал. За нас, најважна е реформата на судството“, тврди таа. 
Пуховски изрази сомневање во врска со срдечниот дочек на Загреб во Брисел, велејќи дека во моментов Хрватска е позаинтересирана за пристапување во ЕУ отколку што е ЕУ за приемот на Хрватска. Само 46 отсто од Хрватите се чувствуваат „добредојдени во ЕУ“, наспрема 82 отсто од косовските испитаници. 
