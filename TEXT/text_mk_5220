01/10/2009
Од Пол Чикои за Southeast European Times во Букурешт -- 01/10/09
Социјалдемократската партија (ПСД) се повлече од романската владејачка коалиција во четвртокот (1-ви октомври), по смената на еден од нејзините членови од позицијата министер за внатрешни работи. Премиерот Емил Боц сега ќе ја предводи малцинската влада, и ќе му треба зелено светло од парламентот за да назначи нови министри.
Објавувајќи ја оставката на партијата, водачот на ПСД Мирчеа Џоана вината ја префрли на претседателот Трајан Башеску.
„Башеску е единствениот одговорен за овој тежок период во Романија“, рече Џоана, ветувајќи дека неговата партија нема никогаш повеќе да прифати подредена улога во владејачка коалиција. Џоана ќе се соочи со Башеску на претседателските избори закажани за 22-ри ноември.
Кризата беше предизвикана од одлуката на Боц да го отпушти министерот за внатрешни работи, Дан Ника, поради коментарот што тој го даде, а според кој изборите е можно да бидат фалсификувани. Многумина неговата изјава ја протолкуваа како прикриено обвинување дека либералдемократите на Боц имаат таен договор со Башеску за фалсификување на изборите. 
„Ника посочи дека некој се подготвува за изборна измама, сериозна изјава, која нема никаква основа и која фрла сомнеж врз легитимитетот на изборите“, рече Боц. 
Коалицијата ПДЛ-ПСД постои од декември. Иако аналитичарите велеа дека распадот претежно го рефлектира политичкото тактизирање пред претседателските избори, последиците може да бидат големи. Романија е под притисок да ги исполни условите што ги постави ММФ за 20 милијарди евра помош во итни ситуации, и падот на владата ќе ја направи оваа задача потешка.
Според романскиот весник Eвениментул зилеи, Боц почнал преговори за новата влада со Демократскиот сојуз на Унгарците (УДМР), помала партија која ги брани претежно интересите на унгарското малцинство.
Претходно во четвртокот претседателот Башеску официјално го потпиша разрешувањето на Ника и го назначи Василе Блага, член на ЛДП, за заменик-министер за внатрешни работи. За време на итните разговори во средата во врска со иднината на владејачката коалиција, претседателот побара од Ника доброволно да даде оставка и да спречи владина криза. 
Тој, исто така, посочи дека заменикот треба да биде политички независен или член на една од опозициските партии. Според договорот за коалиција, потпишан помеѓу ПСД и ПДЛ, пак, беше договорено местото да го држат социјалдемократите.
Инсистирајќи на тоа дека нема да поднесе оставка самостојно, Ника пркосно рече дека Башеску е оној што треба да поднесе оставка, а не тој. Во меѓувреме, ПСД излезе со став дека изборот на Блага е погрешен, обвинувајќи дека тој е длабоко вклучен во кампањата на Башеску.
„Одлуката на премиерот е неоснована, а употребените аргументи се чисто политички изговор кој го крие директниот политички интерес на Трајан Башеску“, рече Џоана.
Ника беше трет социјалдемократ кој е назначен -- и отстранет -- од позицијата министер за внатрешни работи оваа година. 
