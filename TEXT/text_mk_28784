11/08/2010
СКОПЈЕ, Македонија -- Велика Британија не планира да ја промени својата политика кон македонските граѓани во скоро време, се вели во соопштението на амбасадата на земјата во Скопје од вторникот (10-ти август). „Новата влада на Велика Британија продолжува да ја развива политиката, вклучително и во однос на имиграцијата. Додека не се затворат овие прашања ние не можеме и нема да шпекулираме за какви било планови за промена на визниот режим со Македонија“, се вели во соопштението. Истото уследи откако локалните медиуми објавија дека Велика Британија планира да ги укине визите за Македонците и дека новиот британски амбасадор во Скопје, Кристофер Ивон, ќе отпочне разговори за ова со македонското Министерство за надворешни работи следната година. (Вечер - 11/08/10; Maкфакс - 10/08/10)
