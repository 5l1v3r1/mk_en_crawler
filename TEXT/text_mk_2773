04/10/2005
Од Марина Стојановска за Southeast European Times во Скопје – 04/10/05
Надевајќи се дека ќе се забрза усвојувањето на законот за слободен пристап до информациите, минатата недела невладината организација Транспарентност Македонија организираше невообичаена кампања. 
На 28-ми септември, ден кој групата го одбележа како Ден на правото за слободен пристап до информациите, македонските граѓани беа поканети да ги испратат своите прашања до властите и институциите, на темите кои ги интересираат. 
Учесниците на картички напишаа прашања како: „Колкави се платите на функционерите?“, „Кој ги добива тендерите?“, „Колкаво е нивото на загаденост во мојата општина?“ и многу други.
„Јасно е дека ниту една власт во светот не сака [доброволно] сама себе да се развласти со тоа што ќе владее транспарентно, отворено кон сите во општеството“, рече директорот на Транспарентност Македонија, Зоран Јачев. Од тие причини, додаде тој, граѓаните се тие што треба да извршат притисок за брзо усвојување на законите за пристап до информациите. 
Убеден сум дека нашата кампања ќе биде успешна бидејќи транспарентноста на државните институции претставува важен предуслов за пристапот на Македонија во ЕУ. Луѓето постојано се жалат дека ретко добиваат одговори на прашањата што им ги упатуваат на државните институции. Тоа мора да се промени“, рече Јачев. 
Министерството за правда вели дека донесувањето на законот за пристапот до информации е одложено поради потребата од усвојување на уставните измени, кои треба да бидат донесени до ноември. „Очекуваме овој закон да биде финализиран до Нова Година. Уставните амандмани се важни бидејќи од нив зависи како ќе се регулираат второстепените судски процеси пред административните тела“, рече портпаролката на министерството, Убавка Матевска. 
Според министерството за правда Европската комисија била информирана за одложувањето. 
Легислативата, подготвена во согласност со европските стандарди, се состои од 44 членови, кои имаат за цел воспоставување на поголема транспареност и одговорност на државните институции, како и осигурување на информираноста на граѓаните за владините активности. 
Помеѓу другото, истата утврдува дека секој граѓанин кој бара информации има право да добие одговор написмено. Информациите ќе бидат на располагање и електронски за одреден надоместок. 
Ако некоја институција одбие барање за информација, лицето што го поднело барањето има право да се жали до националната Комисија за слободен пристап, која се состои од три члена наименувани од парламентот со мандат од четири години. 
Македонија е единствената земја во регионот која сé уште нема усвоено ваков закон. 
