28/04/2005
АНКАРА, Турција -- Премиерот Реџеп Тајип Ердоган во средата (27-ми април) рече дека билатералните врски со Ерменија не можат да се нормализираат ако таа продолжи со својата кампања на опишување на масакрот во Првата светска војна како геноцид. Велејќи дека Турција веќе ги отворила своите архиви за историчарите и експертите, тој ја повика Ерменија да го стори истото. Соседната земја бара меѓународно признавање на убиствата на Ерменците од страна на отоманските Турци. Неодамна ерменскиот претседател Роберт Кошариан одговори на турскиот предлог за формирање на заедничка комисија што ќе се занимава со ова прашање, велејќи дека билатералните односи мора најпрво да бидат нормализирани безусловно. 
Исто така во средата, турската полиција пронајде бомба под еден мост во Истанбул. Властите велат дека бомбата е слична на онаа откриена претходно истиот ден во депото на едно локално транспортно претпријатие. (Агенција Анадолу, АФП - 27/04/05)
