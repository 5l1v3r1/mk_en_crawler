27/10/2008
Од Беса Беќири за Southeast European Times во Приштина – 27/10/08
Сценската презентација наречена „Шест приказни од Балканот“ им овозможи на уметниците од Косово, Албанија, Босна и Херцеговина, Хрватска, Македонија и Србија да ја прослават културната разновидност на Балканот и да ја покажат својата посветеност на човековите права. 
Меѓу оние што настапија во Приштинскиот национален театар за време на нејзиното еднонеделно траење беше и српскиот актер Игор Боројевиќ и косовскиот актер Ернест Зимбери. Настанот беше дел од широките активности во Косово по повод 60-годишнината од Универзалната декларација за човекови права, заедно со Неделата на борбата против сиромаштијата (од 17-ти до 24-ти октомври) и Денот на борба против сиромаштијата (17-ти октомври).
Борбата против сиромаштијата и подобрувањето на животниот стандард беа теми што се повторуваа овој месец, во кој косовскиот парламент ја усвои и Милениумската декларација. Документот ја потврдува посветеноста на Косово на исполнувањето на пакетот услови за развој на ОН, познати како Милениумски развојни цели. 
Тука спаѓаат и искоренувањето на екстремната сиромаштија и глад, остварувањето на универзално основно образование, намалувањето на смртноста на децата, гарантирањето на еднаквоста на половите и правата на жената, борбата против епидемските болести и поттикнувањето на оддржлива животна средина. 
„Ајде да работиме на тоа оваа намера никогаш да не излезе од дневниот ред и да не биде заборавена од никого“, рече претседателот Фатмир Сејдиу по усвојувањето на легислативата на 17-ти октомври.
За косовскиот народ борбата против сиромаштијата не претставува само благородна причина, туку и итна потреба. Новата држава се бори со масовната невработеност и голем дел од населението живее далеку под стандардите што се уживаат насекаде во Европа. 
Одбележувањата овој месец фрлија светлина на овој проблем и го покачија влогот за косовските водачи, кои се под притисок да покажат дека преземаат конкретни дејства. 
Премиерот Хашим Тачи на пратениците им рече дека властите работат на создавање повеќе можности. „Конкретно, ние ќе вложуваме константни напори за намалување на екстремната сиромаштија, предизвикана од долгиот период доцнења во развојот, системските недостатоци и злоупотреби. Градиме одговорна и ефикасна власт низ целата земја“, рече тој.
Светската банка и Бирото за статистика на Косово минатата година објавија стапка на сиромаштија од околу 45 отсто, што е уште поголема причина за загриженост со оглед на тоа што повеќе од половина од косовските граѓани се на возраст под 24 години.
Една вака млада популација е исклучително ранлива на прекините во образованието и прехраната која може да ги наруши животите на возрасните. Покрај ова, популацијата е тројно зголемена во изминатите 50 години, највисока стапка на раст во Европа. 
