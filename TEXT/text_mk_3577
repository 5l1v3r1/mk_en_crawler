08/03/2007
Од Недељко Рудовиќ за Southeast European Times во Подгорица – 08/03/07
Во замена за воените репарации за Хрватска, Црна Гора е можно да понуди акции во државните претпријатија, според извештаите во локалните медиуми. Воените напади што беа извршени од црногорската територија во 1991 година, предизвикаа пустош и уништување на хрватскиот град Дубровник. 
На 27-ми февруари, претседателот на црногорскиот парламент Ранко Кривокапиќ, говорејќи по состанокот со хрватскиот колега, Владимир Шекс, рече дека двете земји ќе се согласат за „политичката и моралната одговорност“ на Црна Гора за нападите. Се очекува барањата за парично обештетување на Хрватска да бидат повлечени за сметка на добивање акции.
„Јас сметам дека треба да направиме спогодба која нема да биде толку тешка за нас, но ќе й даде морална и финансиска сатисфакција на областа на Дубровник“, рече Кривокапиќ. 
Посетата на Шекс беше прва од страна на еден претседател на хрватскиот парламент по конфликтот. 
Во времето на распадот на Југославија, црногорската влада беше во коалиција со српскиот претседател Слободан Милошевиќ. Во тоа време, црногорските војници, како дел од југословенската армија, спроведоа експедиција на југот од Хрватска, со цел да се спречи отцепувањето на земјата од блокот.
Но, Црна Гора подоцна се одвои од Милошевиќ. Во мај 2006 година, таа успеа да ја поврати својата државност, ставајќи й крај на лабавата заедница на Србија и Црна Гора, која ја замени непостоечката Југославија. 
По добивањето независност, односите на оваа нова земја со Хрватска се подобрија во голема мера. Премиерите на земјите на 12-ти јануари се состанаа на разговори за соработката во економската и европската интеграција.
Црногорските водачи направија сé за да се дистанцираат од режимот на Милошевиќ. Изразувајќи жалење за предизвиканото уништување, тие рекоа дека републиката не беше онаа што носеше одлуки во поранешна Југославија и затоа не може да се смета за агресор. 
Хрватските водачи го прифатија тоа. „Јас целосно го разбирам ставот на Кривокапиќ дека Црна Гора беше злоупотребена за време на агресијата на Србија врз Хрватска. Таа беше под чизмата на Милошевиќ и под влијание на водачите од Генералштабот на југословенската армија“, рече Шекс. Во исто време, тој истакна дека компензацијата е важна за идните односи.
Но, извинувачкиот тон на пронезависните партии на Црна Гора, кои управуваа со републиката во изминатава деценија, беа критикувани од страна на просрпските партии во Црна Гора. 
Демократската српска партија го обвини Кривокапиќ дека ги брани хрватските интереси, а Српската народна партија објави дека ќе побараат оставка од претседателот. „Кривокапиќ очигледно сака да предизвика нови тензии и расправии помеѓу црногорските граѓани“, рече Социјалистичката народна партија. 
Иво Јосиповиќ, професор по меѓународно право, кој ја претставуваше Хрватска во нејзиниот случај против Србија во Меѓународниот суд на правдата, рече дека ова прашање нема да исчезне, дури и ако Хрватска целосно се откаже од напорите за добивање финансиски надоместок. Црногорските судови повторно ќе бидат обврзани да ги судат поединците одговорни за воените злосторства, изјави Јосиповиќ за новинската мрежа БИРН. 
