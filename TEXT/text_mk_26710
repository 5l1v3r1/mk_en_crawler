08/12/2009
БРИСЕЛ, Белгија -- Министрите за надворешни работи на ЕУ во вторникот (8-ми декември) ја одложија одлуката за определување датум за почеток на разговорите за членство на ЕУ со Македонија, и се согласија да разговараат околу ова прашање повторно во првата половина на 2010 година. Тогаш претседавач на ЕУ ќе биде Шпанија. Актуелниот претседавач Шведска претстави планови во врска со ова прашање, но не успеа да обезбеди консензус помеѓу министрите во понеделникот. Грција се противи на воспоставувањето каква било рамка за отпочнување на разговорите за пристапување со Македонија додека не биде решен спорот околу името помеѓу двете земји. 
Во врска со Турција, ЕУ во понеделникот ја повика Анкара да ги отвори своите пристаништа и аеродроми за кипарските бродови и авиони, тврдејќи дека тој потег претставува важен чекор во кандидатурата на Анкара за ЕУ. Турција останува на ставот дека ЕУ мора најпрво да стави крај на економската изолација на кипарските Турци.
Во врска со Албанија, ЕУ ги повика водачите да се вклучат во конструктивен политички дијалог. Опозициската Социјалистичка партија ја бојкотира работата на парламентот додека владата не се согласи да ја испита наводната измама на јунските општи избори.
Што се однесува до Косово, министрите за надворешни работи на ЕУ рекоа дека и покрај генералната стабилност, ситуацијата и понатаму е кревка. Тие велат дека спроведувањето на законот и борбата против корупцијата се клучните предизвици. (Коха Диторе, Експрес, Арта, РТК - 08/12/09; Шекули, Топ ченал, Танјуг, РТС, Бета, Б92, ББС, А1, МИА, Макфакс, АФП - 07/12/09)
