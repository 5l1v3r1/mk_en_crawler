12/10/2007
(AФП, ДПА, Фена, БИРН, Канцеларија на високиот претставник - 11/10/07)
Високиот претставник Мирослав Лајчак во четвртокот (11-ти октомври) изрази песимизам дека Босна и Херцеговина (БиХ) ќе може да ја потпише својата претпристапна спогодба со ЕУ до крајот на оваа година, со оглед на континуираното несогласување околу полициските реформи.
„Ние немаме договор“, рече меѓународниот претставник кај оваа балканска нација по новиот круг разговори помеѓу политичките водачи во земјата. „Ние немаме надеж и немаме шанса оваа земја да се придвижи кон Европа.“ 
ЕУ го одреди понеделник како краен рок за постигнување договор. Во спротивно, финализирањето на Спогодбата за стабилизација и асоцијација (ССА) -- кој се смета за голем чекор напред кон членството -- ќе биде одложено за најмалку уште една година. 
Лајчак, кој е, исто така, и специјален претставник на ЕУ во БиХ, в понеделник треба да отпатува за Брисел, каде што ќе поднесе извештај до министрите за надворешни работи на блокот за ситуацијата. Највисоките дипломати на ЕУ се очекува да објават изјава по состанокот.
ЕУ долго време става до знаење дека нема да ја потпише ССА додека босанските водачи не постигнат согласност за реструктуирањето на полициските сили на нивната земја во согласност со европските стандарди. Брисел сака буџетските и законските прашања на полицијата да бидат одредувани на државно ниво, со што ќе биде ставен крај на мешањето на политиката во полицијата, како и воспоставување на полициски региони врз основа на професионални критериуми, наместо врз етничка основа. 
Во моментов, двата ентитети на БиХ -- Република Српска (РС) и Федерацијата на БиХ -- имаат свои сопствени полициски сили, кои функционираат под различни министерства за внатрешни работи. 
Водачите на босанските Срби и нивните бошњачки колеги имаат големи несогласувања. Босанските Срби се противат на предлозите да се дозволи локалните полициски области да ги преминуваат границите меѓу ентитетите, тврдејќи дека тоа би можело да доведе до укинување на РС. Бошњачките водачи, пак, реагираат против напорите за прилагодување кон ставот на босанските Срби.
Во обид да го прекине ќор-сокакот Лајчак предложи нов план за полициските реформи на крајот од август, но водачите на двете највлијателни бошњачки партии, Харис Силајџиќ од Партијата за Босна и Херцеговина (СБиХ) и Сулејман Тихиќ од Партијата за демократска акција (СДА), веднаш го отфрлија. Премиерот на РС Милорад Додик го направи истото. 
На 28-ми септември -- два дена пред претходно утврдениот краен рок од страна на ЕУ за договор во врска со полициските реформи -- Силајџиќ и Додик излегоа со нов заеднички предлог. Но, тој не доби поддршка од другите шест главни партии вклучени во преговорите за полициските реформи, додека ЕУ рече дека тој не ги исполнува трите клучни принципи. 
Политичарите добија рок до 15-ти октомври за да постигнат компромис и да ја отстранат последната пречка за потпишувањето на ССА.
Во четвртокот, Лајчак рече дека добил уште еден предлог за полициските реформи од Хрватската демократска заедница на Босна и Херцеговина (ХДЗ-БХ) и Хрватската демократска заедница 1990 (ХДЗ 1990). 
Поздравувајќи ја иницијативата, високиот претставник рече дека го испратил предложениот план до релевантните институции во Брисел за да ја верификуваат неговата усогласеност со принципите на ЕУ. „Нашиот прв впечаток за документот е позитивен. Се чини дека истиот содржи доволно детали“, рече Лајчак. Тој, сепак, истакна дека предложениот договор мора да биде поддржат од потребното „мнозинство релевантни политички партии во БиХ“.
Ниту еден од предлозите за полициските реформи подготвен во изминатите неколку месеци не беше објавен во јавноста и затоа не се знаеше дали оној на ХДЗ-БиХ и ХДЗ 1990 беше предмет на разговорите во четвртокот. 
