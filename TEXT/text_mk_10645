12/10/2004
ЛУКСЕМБУРГ -- Европскиот комесар за надворешни односи, Крис Патен, во понеделникот (11-ти октомври) изјави дека ЕУ повторно започна со изработка на физибилити извештај за Договорот за стабилизација и асоцијација со Србија и Црна Гора, по состанокот на министрите за надворешни работи на ЕУ во Луксембург. Унијата одлучи да продолжи со разговорите со Белград откако политичките водачи во Србија и Црна Гора го одобрија „двонасочниот“ пристап предложен од страна на ЕУ за трговските и економските прашања. Според Патен, извештајот би можел да биде готов до пролет следната година. Тој, исто така, потврди дека Србија и Црна Гора и другите земји од Западен Балкан се очекува да се придржуваат на своите обврски и целосно да соработуваат со Трибуналот на ОН за воени злосторства. (Извештај за медиумите на ЕУ, Б92, Танјуг, АФП, АП - 11/10/04)
