09/01/2008
ЗАГРЕБ, Хрватска -- Претседателот на Хрватската демократска заедница (ХДЗ), на Хрватската селска партија (ХСС) и на Социјал-либералната партија (ХСЛС) во вторникот (8-ми јануари) потпишаа договор за коалиција, со што е официјално формирана новата владејачка коалиција на Хрватска. Иво Санадер од ХДЗ, Јосип Фришчиќ од ХСС и Ѓурѓа Адлесиќ од ХСЛС потпишаа документ од 119 страници во четири копии, за секој по една и една за претставникот на ХДЗ во преговорите, поранешниот вицепремиер Дамир Поланчец, кој ќе го чува договорот. Освен овие три партии, на коалицијата ќе й се приклучат уште седум од осумте партии што ги претставуваат етничките малцинства. Парламентот треба да ја одобри коалициската влада најрано в сабота. Изборите се одржаа на крајот од ноември.
Во другите вести од вторникот, комесарот за проширување на ЕУ, Оли Рен, ја повика Хрватска да ги реши прашањата што произлегуваат од нејзиното воведување на контроверзната заштитена рибарска зона во Јадранското Море што е можно побргу. Рен истакна дека решението е целосно во рацете на новата влада. Тој препорача разговорите со Италија и Словенија -- земјите директно засегнати од зоната -- да започнат веднаш. (Вјесник - 09/01/08; Index.hr, Вечерњи лист, ХРТ, Макфакс, Javno.com, AП, Блумберг, АФП - 08/01/08)
