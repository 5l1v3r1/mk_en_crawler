29/01/2007
Од Блерта Фониќи-Кабаши за Southeast European Times во Приштина – 29/01/07
Претставниците на Контакт-групата во петокот (26-ти јануари) му рекоа на косовскиот премиер Агим Чеку дека сите разговори за предлогот во врска со статусот на Косово претставуваат шпекулација сé додека специјалниот претставник на ОН, Марти Ахтисари, не им го претстави истиот на Белград и Приштина на 2-ри февруари.
„Треба да сме стрпливи додека не го добиеме пакетот во раце и тогаш ќе сме сигурни за неговата содржина“, рече Чеку по разговорите со претставниците. 
Истовремено, тој рече дека косовските институции и граѓани веруваат оти предлогот ќе биде добредојден. „Нема соменвање дека пакетот може да има некои негативни елементи -- можеби нема целосно да биде она што сакаме. Но, ќе биде прифатлив“, рече тој. 
Планот на Ахтисари веќе й беше претставен на Контакт-групата на седницата зад затворени врати. Во извештаите на меѓународните медиуми, во кои се цитираат дипломати и официјални претставници, се вели дека истиот предлага одреден вид „контролирана независност“ за Косово, макар што со значителна автономија за нејзиното српско население.
Русија сака да го одложи презентирањето на планот, кој веќе беше одложен поради изборите на 21-ви јануари во Србија. Москва вели дека процесот треба да биде одложен до формирањето на новата српска влада. 
Канцеларијата на српскиот премиер Воислав Коштуница објави дека нема да се состане со Ахтисари, поради промените во Србија. Министерот за државна администација и локална власт во заминување, Зоран Лончар, го повика претставникот во неделата да почека додека се формира новата влада. 
„Никогаш не се случило од некоја европска држава да се побара да разговара за своите клучни прашања кога не е формирана нејзината влада“, рече Лончар.
Сепак, според Чеку, нема причина за понатамошни одложувања. 
„Процесот е на добар пат и ние очекуваме Ахтисари за брзо време да го финализира“ рече тој, додавајќи дека добил меѓународни уверувања за тоа.
Во меѓувреме, шефот на германската канцеларија во Приштина, Еуген Волфарт, го повика косовскиот народ да „биде смирен и да го чека предлогот“. 
Ова е „многу важно не само за вас, туку и за меѓународната заедница, бидејќи светот е заинтересиран да види стабилна ситуација“, рече тој.
