29/03/2006
ХАГ, Холандија -- Главниот обвинител на Трибуналот на ОН, Карла дел Понте, во средата (29-ти март) ги посети Бања Лука и Белград на разговори за случаите на главните обвинети за воени злосторства, Радован Караџиќ и Ратко Младиќ. По неговиот состанок со Дел Понте, премиерот на Република Српска, Милорад Додик, рече дека ја уверил во решеноста на новата влада на ентитетот за целосна соработка со Трибуналот. Во извештајот објавен во вторникот Министерството за внатрешни работи вели дека семејството Караџиќ било под постојан надзор во последното тримесечје од 2005 година.
Што се однесува до Младиќ, портпаролот на хашкото обвинителство, Флоренс Хартман, за српскиот дневен весник „Блиц“ објави дека одлуката на Дел Понте за тоа дали да препорача укинување на разговорите на Србија и Црна Гора за стабилизација и асоцијација ќе зависи од тоа што таа ќе дознае за неговиот случај при нејзината посета. Дел Понте ќе издаде препорака подоцна неделава.
Во вторникот комесарот за проширување на ЕУ, Оли Рен, го предупреди Белград дека времето истекува. Во изјавата за Ројтерс тој рече дека врските со ЕУ ќе бидат ставени на ризик ако случајот на Младиќ не биде решен до 5-ти април. (РТРС, Блиц, Полтика, Независне новине - 29/03/06; РТС, Танјуг, АНA - 28/03/06)
