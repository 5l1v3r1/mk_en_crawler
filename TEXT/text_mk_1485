04/09/2009
Меѓународниот аеродром во Tиранa заврши со своето проширување, во вредност од околу 20 милиони евра, кое се очекува да го зголеми неговиот број на патници на околу 1,5 милиони. По втората фаза од проектот за проширување, аеродромот сега има нов патнички терминал, објавија локалните медиуми во вторникот (1-ви септември). Објектот вклучува 14 нови порти за проверка, чекални, банка, менувачница и повеќе излези за качување во авион, барови и продавници.
*** 
 Хрватскиот институт ИГХ, едно од водечките претпријатија за цивилен инженеринг во земјата, победи на тендерот за изградба на аеродром во регионот Донетск во Украина. Изградбата ќе трае помалкуи од три години, за да може аеродромот да биде отворен во 2012 година за Европското фудбалско првенство, чии домаќини се Украина и Полска. Проектот е вреден околу 150 милиони евра.
*** 
Сопствениците на далматински хотели и приватни апартмани очекуваат еден милион туристи во Хрватскa во септември. Убавото време и сезонското намалување на цените, кое се движи и до 20 отсто, можат да привлечат повеќе туристи. Далматинските хотели се резервирани помеѓу 80 и 100 отсто до 27-ми септември. 
*** 
Мангалија, во Романијa ќе инвестира 4,4 милиони евра во изградбата на забавен парк помеѓу одморалиштата Сатурн и Венера. Работите ќе започнат до крајот на септември, објави градоначалникот на Мангалија Клаудиу Тушац во средата (2-ри септември). Забавниот парк ќе покрива област од 1,4 хектари и ќе биде отворен во септември 2010 година.
*** 
Пепси Америкас во вторникот (1-ви септември) ја отвори својата најголема фабрика во Европа, во близина на Букурешт. Во првата фаза од проектот беа потрошени 60 милиони евра, додека во втората фаза ќе бидат инвестирани 46 милиони евра, а нејзиното завршување се очекува во 2011 година. Капацитетот од 30.000 квадратни метри на фабриката во Драгомирести ќе порасне од 15 милиони кутии годишно на 60 милиони во 2011 година. 
*** 
Владата на Република Српска во понеделникот (31-ви август) ја одобри концесијата на лондонскиот Тим за енергетско финансирање, регионална енергетска фирма во сопственост на српски магнати. Концесијата овозможува изградба на хидроцентрала од 35 мегавати на реката Неретва. Инвестициите треба да изнесуваат вкупно 100 милиони евра. 
 (Разни извори – 28/08/09-04/09/09) 
