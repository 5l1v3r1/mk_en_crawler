02/06/2009
Од Христос Рингас за Southeast European Times во Атина -- 02/06/09
Оваа недела (7-ми јуни) Грците ќе гласаат за своите претставници во Европскиот парламент во Стразбур. Бројот на европарламентарците од Грција е намален од 24 на 22, поради намалувањето на вкупниот број на пратеници. Европарламентарците се избираат на секои пет години. 
Изборите за ЕП -- седми за Грција по пристапувањето во Унијата во 1981 година -- се одржуваат во критично време на грчката политичка сцена. Владејачката партија Нова демократија, која има сосема мало мнозинство во парламентот на земјата, ги трпи последиците од светката економска неизвесност, како и од серијата скандали. Но, најголемата опозициска партија, ПАСОК, има проблем да ги искористи проблемите на владата во своја корист.
Неодамнешната анкета на Капа рисрч покажа дека ПАСОК води со 31,7 отсто пред НД со 28,7 отсто, во рамките на маргините за грешка. Разликата значително се намали во текот на предизборната кампања, намалувајќи го двоцифреното водство на левичарите.
Во обид да го зајакне извалканиот имиџ на партијата, НД го избра ветеранот пратеник Мариета Јанаку да биде носител на кандидатската листа. Поранешната министерка за образование и религија има репутација на решителна политичарка, која не ја засегаат теснопартиските интереси.
Таа го изгуби парламентарното место во 2007 година, откако одби да потклекне пред притисокот на десницата во врска со новите учебници на високото образование, во кои беа одбегнати националистички теми. Подоцна нејзе й беше ампутирана десната нога поради компликации од операција.
„Таа е Мариета Јанаку, храбрата. Таа е Мариета со исклучителен карактер. Таа е нашата Мариета“, рече премиерот Костас Караманлис, објавувајќи ја нејзината кандидатура.
Настана од анкетите, најголем предизвик за сите партии ќе биде едноставно да се убедат Грците да излезат на гласање. Многумина ги сметаат изборите за ЕП далеку понезначајни од домашните. Покрај ова, 8-ми јуни е празник на јавниот сектор.
Сепак, анкетата спроведена од ТНС Опинион на крајот од минатиот месец покажа дека 66 отсто од гласачите во Грција ќе гласаат за европарламентарците. Во 2004 година, на последните избори за ЕП, учествуваа 63 отсто од Грците. 
Неизвесниот одѕив го отежнува предвидувањето дали ПАСОК ќе дојде пред НД. Тоа, исто така, ги отвора вратите за помалите партии како што се комунистите, Коалицијата на левичарите, Екологистите Зелени и десничарската ЛАОС. 
