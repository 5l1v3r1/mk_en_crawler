18/03/2009
ПРИШТИНА, Косово -- Шефот на ЕУЛЕКС, Ив де Кермабон, побара од владата да почека до неговата посета на Белград оваа недела пред официјално да ги отпушти полицајците од косовските Срби, објавија локалните медиуми во средата (18-ти март). Србите ги напуштија своите работни места за да протестираат против независноста на Косово и побараа од меѓународната заедница полицајците на УНМИК да бидат задолжени за полициските станици во областите каде што доминира српското население. За време на состанокот на Координативниот одбор на заедничко спроведување на законот во Приштина во вторникот, Де Кермабон рече дека бриселските власти вршат притисок врз белградските власти за решавање на прашањето.
Во другите вести, во северниот дел од Митровица во вторникот експлодира бомба, предизвикувајќи материјална штета. Специјалните единици на полицијата, ЕУЛЕКС и КФОР го испитуваат инцидентот.
Исто така во вторникот, владата ја одбележа петтата годишнина од смртоносното дивеење против косовските Срби, ветувајќи дека тоа никогаш повеќе нема да се повтори. Немирите избија во март 2004 година, при што етничките Албанци ги нападнаа српските енклави, бркајќи ги жителите од нивните домови и уништувајќи го нивниот имот. При тоа, осум лица загинаа, стотици беа повредени, а неколку православни цркви беа оштетени или уништени. Во Србија, пак, многу православни цркви одржаа панихида. Претседателот Борис Тадиќ и премиерот Мирко Цветковиќ рекоа дека оние што ги извршија насилствата врз косовските Срби не се казнети. (Коха Диторе, Косова Сот, Лајм, Експрес, Зери - 18/03/09; Кохавижн, РТК, Телеграфи, Косова лајв, Б92 - 17/03/09)
