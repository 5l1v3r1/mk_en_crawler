22/08/2011
Игор Јовановиќ за Southeast European Times во Белград -- 22.08.11
Претставници на Војводина велат дека имаат големи очекувања во врска со отворањето на канцеларија во Брисел во средината на октомври, главно поради пристапот до европските фондови. 
Тие велат дека ова е нормална европска пракса и повеќе од 300 региони од различни европски држави имаат канцеларии во Брисел.
„Многу е важно да сме [присутни] на местото каде што се носат одлуки. Со отворањето на канцеларија во Брисел, се надеваме дека ќе имаме полесен пристап до европските проекти и подобри можности за странски инвестиции во Војводина“, изјави за SETimes идниот шеф на канцеларијата во Брисел, Предраг Новиков. 
Цела Србија може да има корист од тоа, додаде тој.
Овој потег предизвика тревога во Србија и доведе до тврдења дека овој потег е дел од сепаратистички тенденции на разни партии и лидери на покраината. 
Десничарските партии протестираа против статутот на Војводина порано, тврдејќи дека поради него односите меѓу Војводина и централната власт во Белград се премногу разлабавени. Најавата за отворање на канцеларијата во Брисел предизвика особено обвинувачки реакции. 
Опозициската Демократска партија на Србија (ДСС) во Војводина тврди дека во рамките на администрацијата на Војводина има партии и луѓе кои „пропагираат сепаратизам“. 
Тоа се тие кои најмногу инсистираа на отворање на канцеларијата во Брисел, изјави за SETimes претставникот на ДСС Борко Илиќ. 
Запрашан зошто ДСС нема проблем со фактот дека српските градови Ниш и Крагуевац имаат канцеларии во Брисел, но се противат на канцеларијата на Војводина, Илиќ одговори дека властите на Војводина побарале посебен статус за нивните претставници, како и за дипломатските пасоши.
„Исто така, никаде во договорот за отворање на канцеларијата на Војводина не е споменато дека претставниците на покраината имаат обврска да застапуваат една политика во согласност со централната [националната] влада“, рече Илиќ.
Противниците на канцеларијата на Војводина во Брисел посочуваат на изјавата на поранешниот германски амбасадор во Белград Андреас Зобел за Косово, која даде причина за претпазливост.
Во 2007-та година, Зобел рече дека „инсистирањето Косово да биде дел од Србија ќе ја дестабилизира Србија, по што прашањето за Војводина, исто така, може да биде покренато“.
Новиков ги исклучи сите обвинувања за сепаратистички тенденции.
„Војводина нема да ја загрози државата Србија со ниту еден чин. Нашата канцеларија ќе биде сместена во српската амбасада во Брисел, а нашите претставници ќе имаат српски дипломатски пасоши“, рече тој.
Новиков, исто така, повтори дека причините за отворање на канцеларијата се претежно економски. 
„На почетокот ќе имаме само двајца претставници во Брисел. Ќе го зголемиме бројот на претставници само ако канцеларијата носи пари во Војводина и Србија. Неодамна добивме европски проект за уништување на амброзија вреден 400.000 евра и само со тој проект ние плативме за целата прва година од работата на канцеларијата“, изјави Новиков.
Александар Попов, претставник на невладината организација Центар за регионализам, изјави дека противењето на канцеларијата на Војводина е резултат на фобии предизвикани од распадот на државата во текот на претходните децении.
„Денес секоја голема компанија има претставништво во Брисел, па зошто не и Војводина?“, изјави тој за SETimes. 
Попов објасни дека терминот "регион" во Европа им овозможува на одредени области на различни држави да ги изразат својата специфични карактеристики и да бидат пофинансиски независни од централната власт. 
„Ќе биде важно тоа да се спроведе и во Србија, исто така. На овој начин, големи делови од Србија практично остануваат празни, додека луѓето бегаат во поголемите градови, главно во Белград и Нови Сад“, изјави Попов.
