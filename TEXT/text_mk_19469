25/01/2008
САРАЕВО, Босна и Херцеговина (БиХ) -- Главниот преговарач на земјата со ЕУ, Игор Давидовиќ, вели дека БиХ ќе го потпише Договорот за стабилизација и асоцијација (ДСА) со Унијата во март. Во интервјуто за агенцијата СРНА, Давидовиќ објасни дека она што Брисел го бара пред тоа е пакет полициски реформи. Покрај тоа, трите други услови се реформа на јавниот радиотелевизиски сервис ПБС, реформа на јавната администрација и целосна соработка со Трибуналот на ОН во Хаг за воени злосторства. Давидовиќ додаде дека и покрај тоа што ЕУ го критикува сегашниот уставен поредок, таа никогаш не ги вброи уставните реформи помеѓу критериумите потребни за ДСА.
Во меѓувреме, претседателот на Советот на министри, Никола Шпириќ, рече дека работната група за полициските реформи напредува добро. Групата има краен рок до 15-ти февруари за да ги подготви сите закони поврзани со формирањето на полиција на државно ниво во БиХ. (СРНА, РТРС, НТВ Хајат - 24/01/08) 
