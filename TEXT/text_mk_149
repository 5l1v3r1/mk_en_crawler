30/07/2007
Од Паул Чокоиу за Southeast European Times во Букурешт -- 30/07/07
Сушата, пожарите, прекините на електрична енергија и недостатокот на вода се дел од последиците од топлотниот бран што ја зафати Југоисточна Европа во изминативе недели. Реките се сушат, а земјоделските култури се уништени до невиден степен. Дури и кога високите температури би се намалиле, последиците -- во однос на економијата -- би се чувствувале долго време. 
Романија веќе изгуби речиси 1,7 милиони хектари од житните растенија од вкупно 2,8 милиони. Експертите од Националната метеоролошка агенција предвидуваат дека на крајот до 90 отсто од житните растенија ќе бидат уништени.
За прв пат по долго време, уделот на земјоделскиот сектор во БДП е надминат од градежниот сектор. Истовремено, експерти од Управата за води во Романија предупредуваат дека реките ќе се исушат во следните недели. „Ако е потребно ќе ја рационализираме и употребата на водата“, рече министерот за внатрешни работи Кристијан Дејвид.
Производството на хидроенергија е намалено. Најголемата централа во Романија, Портил де Фиер, доживеа намалување на производството на електрична енергија на 40 отсто. Властите предупредуваат дека топлотниот бран може да доведе до затворање на електричната централа Чернавода и укинување на билатералните договори за извоз на енергија. 
Најмалку 33 лица починаа од високите температури. Националната метеоролошка агенција издаде предупредување на областите во јужниот дел од земјата, вклучувајќи го и Букурешт. Поголем дел од главниот град остана без струја минатата недела бидејќи потрошувачката на електрична енергија речиси двојно се зголеми заради претераната употреба на клима уредите. Поставени се над 1000 привремени центри за прва помош, како и илјадници места за дистрибуција на вода.
Србија, исто така, се препотува, со температури кои во некои области достигнаа до 42 степени целзиусови. Во Белград температурите претежно се движат околу 40-иот степен -- огромна разлика од просечните 28 степени. 
Во Србија нема закон со кој властите би можеле да прогласат вонредна состојба во екстремни временски услови. Сепак, на 19 јули, кабинетот ги прифати препораките на Министерството за труд и социјална политика и нареди задолжителен прекин на работата од 11 до 16 часот за луѓето кои работат на отворено. 
Жештината, исто така, предизвика неколку пожари, од кои најголемиот избувна на Стара Планина, околу 300 км југозападно од Белград. Изгореа околу 300 хектари трева и грмушки, а пожарникарите не беа во состојба да го контролираат пожарот три дена.
Во Косово, на 24 јули властите одлучија да прогласат вонредна состојба. Пожари избувнаа во општините Ѓилан, Каменица, Феризај, Пеја, Призрен и Сухарека Хани и Елезит. 
Косовската влада намени 700 000 евра за справување со вонредни ситуации. Косовското собрание побара помош од Австрија, Германија, Франција и Словенија. Владиниот портпарол Улпиана Лама рече дека добиле одговор од Словенија, која ги овласти своите трупи на КФОР да им помогнат на локалните власти во гасењето на пожарите. 
Жештината предизвика голем број пожари низ Црна Гора. И покрај високите температури од 42 степени целзиусови во Подгорица, на седницата на 19 јули црногорската влада одлучи да не прогласува вонредна состојба. Напорите на властите се насочени кон тоа да им обезбедат услуги на граѓаните, како и да го заштитат виталниот туризам во републиката. 
„Полицијата, болниците, кафетериите, продавниците ... мора да работат“, вели министерот за внатрешни работи Јусуф Каламперовиќ.
Жештината и сушата дополнително ја влошија вечната летна криза за енергија во Албанија. Оваа земја зависи од хидроенергијата, која опадна на историско ниско ниво. КЕШ, државното претпријатие за енергија, вршеше прекин на струјата за потрошувачите, по три до четири часа дневно. Исто така, има известувања и за пожари во Дибер, Луре, Драч, Корча, Лезе и Тирана. На 20 јули албанската влада формираше група задолжена за состојбата, а полицијата и армијата ќе бидат во состојба на готовност. 
Во Македонија веќе беше прогласена вонредна состојба, како резултат на претходниот топлотен бран во јуни. Мерките опфаќаат намалување на работното време во јавната администрација со препорака и приватниот сектор да го направи истото. Оние кои работат на отворено го намалија работното време од 7 до 11 часот претпладне и од 18 до 20 часот попладне. 
Температурите кои достигнаа до 43-тиот степен целзиусов предизвикаа над 200 пожари во Македонија, уништувајќи над 4000 хектари шума и пасишта. 
Пожари избувнаа низ цела Грција минатата недела бидејќи температурите и понатаму се високи, заради што властите издадоа предупредувања за Атика и некои острови вклучувајќи го Крф, Лефкада и Закинтос. Дневниот весник Kатимерини известува дека 180 пожари избувнале низ земјата во изминатите неколку дена, меѓу кои и шумски пожар во Нафпактос во централна Грција и уште еден во Еликона, во Виотија. Најголема штета досега се изгорените илјадници хектари од шумата Парнита -- последната останата шума со елка на Атика. 
Научниците предупредуваат дека загубата на шумска површина има ефект врз Атина кој е еднаков на удвојување на бројот на возилата преку ноќ. Со други зборови, се чини дека Атина изгуби суштински дел од својот природен механизам за разладување. Од министерството за животна средина велат дека работат на програма за повторно пошумување и сменување на ерозијата. 
Според дневниот весник Јутарни Лист, во Хрватска, бројот на удавени лица двојно се зголеми бидејќи луѓето се собираат во водите во обид да се освежат од жештината. Во Србија, шест лица починаа во изминатите два месеци на едно популарно езерско летувалиште во Белград. Смртта поврзана со водата е предизвикана од конузмирањето на алкохол и шоковите на системот предизвикани од контактот со ладна вода, велат властите.
Иако метеоролозите велат дека се очекува температурите да паднат, нема прогнози за врнежи од дожд во регионот. 
Дописниците на SE Times Блерта Фоники-Кабаши, Габриела Преда, Зоран Николовски, Недељко Рудовиќ, Игор Јовановиќ и Јонилда Кочи соработуваа при изготвувањето на оваа статија.
