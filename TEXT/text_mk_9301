06/06/2012
Анес Алиќ за Southeast European Times во Сараево -- 06.06.12
Владата на Босна и Херцеговина (БиХ) се соочува со нова голема политичка криза, при што партиите во владејачката коалиција преземаат чекори за бркање на главната бошњачка партија и отпуштање на нејзините министри. Ако биде успешен, овој потег ќе ја растури коалицијата само пет месеци по нејзиното формирање. 
Политичката криза изби од расправијата во врска со државниот буџет за 2012 година, кој беше одобрен минатата недела од парламентот, но беше оспорен од главната Бошњачка партија за демократска акција (СДА), членка на владејачката коалиција.
Во саботата (2-ри јуни) умерената Социјалдемократска партија (СДП), членка на шестчлената владејачка коалиција, доби поддршка од четирите други партии учеснички, за протерување на СДА од коалицијата, на ниво на кантоните, ентитетот и на државно ниво. Партијата, исто така, доби зелено светло за потпишување договор за соработка со противниците на СДА во опозицијата, Бошњачката алијанса за подобра иднина на Босна.
На кантонско ниво, во ентитетот на Федерацијата, СДП дејствуваше еднострано против СДА, за разрешување на министрите во четири кантони во кои СДП ужива мнозинска поддршка.
Додека БиХ работи на важните реформи, неопходни за европската интеграција, очекуваниот потег на СДА за блокирање на реформите додека се бори да се позиционира, ќе ја врати земјата назад. 
СДП веќе отпушти министри на СДА во четири кантони на Федерацијата. СДА ветува дека ќе се одмазди и вети дека ќе отпушти министри на СДП во трите кантони каде што тие имаат мнозинство гласови. 
Државниот парламент на БиХ мора доправа да го одобри разрешувањето на министрите -- но, теоретски, СДА може да ја блокира иницијативата.
„Нема да прифатиме разрешување на нашите функционери. Своите мандати тие ги добија од гласачите, а не им беа доделени од СДП или некоја друга партија“, рече за SETimes Шемсудин Мехмедовиќ, заменик-претседател на СДА.
По половина година подготовки, и на единаесеттиот час пред институциите во земјата да банкротираат, државниот парламент го одобри државниот буџет за 2012 година, на 31-ви мај.
Предлог-законот беше за 700 милиони евра, од кои 475 милиони евра се одвоени за државните институции. Останатите ќе одат за подмирување на надворешниот долг на земјата. 
Претставниците на СДА гласаа против буџетот, барајќи дополнителни 27 милиони евра за финансирање на државните институции.
„За нас, предложениот и усвоениот буџет претставува нешто повеќе од заштеда -- тоа е директен напад на државните институции, бидејќи одвоените пари не се доволно за тие ефикасно да функционираат. Ако буџетите на ентитетите може да уживаат зголемување од 10 отсто, и има пари пари за купување авиони и трошење милиони на неважни проекти, тогаш мора да има пари за нормално функционирање на државните институции“, рече Мехмедовиќ за SETimes. 
Но, претставниците на СДП тврдат дека ова е неискрено од СДА -- и дека спорот излегува надвор од рамките на буџетот.
„Неодамна, СДА почна да се движи кон еден вид радикализација и беше единствената опструктивна сила, отфрлајќи ги сите реформи на сите институционални нивоа. Најверојатно, претставниците на СДА се обидуваа, одејќи крајно на десно, да ги радикализираат бошњачките гласачи“, рече на прес-конференција претседателот на СДП и министер за надворешни работи на БиХ, Златко Лагумџија. 
Најголем губитник ќе бидат граѓаните на државата, според Адис Араповиќ, претседател на бошњачката експертска група Центар за цивилни иницијативи (ЦЦИ). 
„Политичките партии ќе имаат корист од оваа криза -- бидејќи неодамнешните настани претставуваат само предвремен старт на кампањата за изборите во октомври“, рече Араповиќ за SETimes. 
Градимир Гојер од опозициската Партија за Босна и Херцеговина, изјави за SETimes дека иако СДА беше единствената партија што гласаше против буџетот за 2012 година, истата не може да се обвинува за недостигот на напредок на сите полиња.
„Владејачката коалиција, каква што беше во првите пет месеци и каква што ќе биде по реконструкцијата, не е природна и никој не може да очекува какви било големи чекори од нив. Јасно е дека во Босна и Херцеговина нема политичка платформа или идеологија. Има само приватен интерес и борба за позиции“, рече Гојер.
