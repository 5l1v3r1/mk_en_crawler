01/05/2012
Дражен Ремиковиќ за Southeast European Times во Сараево -- 01.05.12
За првпат една жена е осудена за воени злосторства во Босна и Херцеговина (БиХ), за убиствата на хрватските цивили и воени затвореници за време на нападот на јужното село Трусина во април 1993 година. 
Расема Хандановиќ беше осудена во понеделникот (30-ти април) на пет и пол години затвор во замена за тоа да се согласи да сведочи против шест други припадници на специјалната единица Зулфикар на армијата на БиХ, која го спроведе нападот.
Хандановиќ (39) е натурализирана американска државјанка, која беше уапсена во Орегон и екстрадирана во БиХ да одговара за воени злосторства. Вкупно 18 хрватски цивили и четворица воени затвореници беа убиени во нападот, во кој Хандановиќ беше обвинета дека учествувала во егзекуцијата во стилот на стрелачки одред.
Нејзината пресуда фрли нова светлина врз улогата на жените во конфликтот. Мирко Зеленика, претседател на Здружението на хрватски воени затвореници, изјави за SETimes дека пресудата претставува чекор напред во откривањето на целата вистина за тоа што се случи за време на војната во БиХ.
„Добро е што се појави овој сведок што соработува, кој ќе помогне за да може да се осудат и сите други криминалци, но не е добро што [процесот] чекаше 18 години. Тимот што беше обвинет за Трусина беше одговорен за сите воени логори во Херцеговина, низ кои поминаа повеќе од 3.500 хрватски цивили за време на војната.
„Јас бев затвореник две години и ја гледав оваа жена и нејзините соработници секој ден“, рече Зеленика. „Добивме потврда од обвинителството на БиH дека ова обвинение ќе се прошири на сите воени злосторства извршени во воените логори.“
Друга жена осомничена за воени злосторства во текот на 1990-тите во БиХ, Азра Башиќ, беше исто така уапсена во САД. Судството на БиХ ја обвини дека извршила воени злосторства врз фатените српски цивили во воен логор во близина на градот Дервента. Башиќ сведочеше пред големата порота во Кентаки -- каде што беше уапсена во март 2011 година -- дека не сака да ја судат во БиХ. 
На две други жени моментно им се суди во судот за воени злосторства на БиХ во Сараево. Албина Терзиќ (40) и Марина Грубишиќ-Фејзиќ (44) се поранешни припаднички на хрватските сили.
Во Србија, локалниот суд во Белград ја осуди Нада Калаба на девет години затвор во 2009 година за учество во масакрот во 1991 година во источниот хрватски град Вуковар.
Бранко Тодоровиќ, претседател на Хелсиншкиот комитет на РС, рече дека пресудата на Хандановиќ е доказ оти секоја социјална група извршила ужасни злосторства за време на војната во БиХ. 
„Монструозноста на војната е одразена токму во фактот дека злосторствата биле извршени од сите. Да ве потсетам на случајот на Моника Симоновиќ, која беше неодамна уапсена за воени злосторства [кои таа наводно ги извршила] кога имала 15 години. Тоа кажува дека воени злосторства биле извршени и од малолетници. Затоа, според мене, ова беше најсрамната војна што се случи во поновата историја“, рече Тодоровиќ за SETimes. 
Единствена друга жена од БиХ која беше осудена за воени злосторства за време на војната беше Билјана Плавшиќ, поранешната претседателка на Република Српска, која беше прогласена виновна за прогон и злосторства против човештвото од страна на хашкиот Трибунал на ОН за воени злосторства во поранешна Југославија.
Плавшиќ беше осудена во 2003 година на 11 години затвор и ослободена откако отслужи две третини од нејзината казна. 
