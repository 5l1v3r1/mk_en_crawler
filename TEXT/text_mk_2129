18/02/2005
Од Зоран Николовски за Southeast European Times во Скопје -- 18/02/05
Претходно оваа недела македонскиот премиер Владо Бучковски, кој ја предводеше делегацијата во Брисел, му ги предаде одговорите на Прашалникот на ЕУ на претседателот на Европската комисија (ЕК) Жозе Мануел Баросо. Овој документ на ЕУ, кој се состои од 1.921 прашање и исто толку потпрашања, треба да помогне да се процени подготвеноста на земјата за започнување на процесот за пристап. 
Предавајќи ги одговорите, кои се содржат на вкупно 14.000 печатени страници и еден цеде-ром Бучковски изрази надеж дека ЕК ќе издаде „авис“ или официјално мислење за подготвеноста на Македонија за добивање на статус на кандидат во септрември. 
Ако се случи тоа, истакна премиерот, Европскиот совет би можел да одлучи во врска со кандидатскиот статус до декември. 
„Сметаме дека одлуката во ,ависот’ ќе биде потврдна и дека Македонија ќе добие статус на кандидат, по што во 2006 година ќе може да започнат и разговорите за членство“, рече Бучковски. „Ние сме, исто така, уверени дека целосната посветеност и континуираните напори ќе й овозможат на Македонија да ги заврши разговорите и ние ќе работиме на тоа да станеме членка на ЕУ до 2010 година.“ 
Баросо рече работата на Македонија во изминативе четири месеци беше импресивна и дека „ависот“ на ЕК ќе се базира на факти. „Европската комисија е посветена на тесната соработка со Западен Балкан со крајна цел за негово полноправно членство во ЕУ, ако бидат исполнети потребните услови“, рече Баросо. 
Патот до ЕУ нема да биде лесен и ќе биде потребно време, реформи и работа, ако Македонија сака да оди напред, рече Баросо, додавајќи дека сé уште е рано да се зборува за датуми. 
Комесарот за проширување на ЕУ, Оли Рен, сепак, потврди дека ЕК планира да го презентира својот „авис“ во текот на оваа есен, овозможувајќи му на Европскиот совет да расправа за истиот во декември. 
„Денес е голем ден за вас и ќе има уште многу големи денови“, рече Рен. Тој, сепак, предупреди дека Македонија мора да продолжи со настојувањата за судски реформи, успешно спроведување на фер и демократски локални избори - закажани за март -- како и подобрување на бизнис климата за странските инвеститори. 
По церемонијата Бучковски се состана со претседателот на Европскиот парламент, Жозеп Борел, со шефот за безбедност на ЕУ, Хавиер Солана, и со генералниот секретар на НАТО, Јап де Хоп Шефер. 
Во знак на политичка солидарност, претседателот на Либералната партија, Стојан Андов, присуствуваше на состаноците во Брисел како претставник на македонската опозиција. Владејачката коалиција и опозицијата формираа неформална „Коалиција за Европа“ за да покажат дека сите политички сили се обединети во заложбата за пристап во ЕУ. 
