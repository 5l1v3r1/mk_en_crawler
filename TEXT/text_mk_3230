02/06/2006
Од Игор Јовановиќ за Southeast European Times во Белград – 02/06/06
Еден ден пред последниот круг директни преговори со Приштина, српските власти изнесоа платформа за преговорите околу статусот. Како што се очекуваше, планот нуди широка автономија, а не независност. 
Слободан Самарџиќ, еден од координаторите на белградскиот преговарачки тим, рече дека Србија е за меѓународен договор со Приштина, за период од 20 години. Таквиот договор би бил потпишан од страна на ОН и Србија (како наследник на Србија и Црна Гора). Покрај улогата на гарант, ОН ќе имаат и конкретни обврски и одговорности, пред сé во областа на безбедноста. 
Друг координатор за белградскиот тим, Леон Којен, рече дека Косово ќе има устав и независна надлежност во повеќе области. Сепак, Белрад ќе ја задржи надлежноста над надворешната политика, граничната контрола, заштитата на човековите права, монетарната и царинската политика и заштитата на верското и културното наследство. 
Косово ќе има целосна финансиска автономија. Тоа независно ќе ја спроведува својата политика на јавните финансии, со можност за земање заеми од меѓународите финансиски институции и стекнување на директни странски инвестиции. 
Белградскиот предлог им нуди на косовските Албанци „максимум што едно малцинство може да го има во рамките на една држава“, рече Којен. Документот е испратен до Меѓународната контакт група и специјалниот претставник на ОН, Марти Ахтисари. 
Но, страната на косовските Албанци, рече дека нема да прифати ништо помалку од независност.
Претседателот на косовското собрание, Кол Бериша, рече дека Србија е свесна за исходот на разговорите за статусот на Косово и затоа не само што се обидува да ги одолговлечи, туку и да го блокира процесот. 
„Ако Србија продолжи да биде деструктивна, меѓународната заедница има друга опција, со која едноставно ќе го прогласи Косово за независна и суверена држава“, рече Бериша за Радио Слободна Европа. Заменик-претставникот на ОН, Алберт Рохан, кој претседава со директните разговори, рече дека Белград застапува „нереални позиции“, и покрај тоа што ја повика и страната на косовските Албанци да покаже поголема флексибилност. 
Aхтисари рече дека очекува разговорите за прашањето на статусот да започнат во средината на јули. НАТО, пак, рече дека неговите војници ќе го бранат решението признаено од ОН за Косово и ќе преземат дејства против сите оние кои ќе се спротивстават на неговото спроведување или на друг начин ќе го нарушат мирот во Косово. 
