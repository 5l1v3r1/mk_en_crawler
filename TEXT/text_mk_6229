25/07/2011
Мухамет Брајшори за Southeast European Times во Приштина -- 25.07.11
Во историските книги на Косово и Албанија, полни со националистички дискурс, Отоманската империја, а во некои случи и Турција, се сметаат за угнетувач поради скоро петвековното отоманско владеење. Сепак, историчарите тврдат дека оваа националистички заснована перцепција може да има долгорочно влијание врз односите со сé поважната Турција во регионот.
Олси Јазеџи, кој работи на својата докторска дисертација за албанскиот национализам, изјави за SETimes дека историските книги за Отоманската империја и Турција ја одразуваат предрасудата која е под влијание на т.н. албански европски национализам, кој имаше различни фази на развој, почнувајќи од отоманското присуство до комунистичкото владеење.
„Сите овие фази ја покажуваат Европа како дестинација на Албанците, а Турција како спротивно на тоа, и од терористичките напади на 11-ти септември го покажуваат исламот како дел од ова зло“, вели Јазеџи. 
Опишувајќи го отоманскиот период, историска книга напишана за основните училишта во Косово го опишува влијанието на исламот во Косово. „Факторите кои влијаеја на ширењето на исламот беа: притисокот врз луѓето преку земјишните такси, кои требаа да ги плаќаат само христијаните, киднапирање момчиња и нивно носење во Истанбул каде што се соочуваа со исламизација и образование на исламски начин, одмазди на државните органи врз населението итн.“
Во овој контекст, прашањето кое се дискутира меѓу експертите и историчарите е дали Отоманската империја беше окупаторска држава во Албанија и во Косово. 
Jазеџи тврди дека Отоманците ги освоиле земјиштата кои албанските националистички историчари ги сметаат за голема Албанија, но дава важно објаснување. „Отоманците не биле Турци, туку во повеќето случаи биле Албанци. Албански муслимани кои ја создадоа и водеа Отоманската империја и нејзините европски делови“, рече тој за SETimes. 
Овој став е рефлектиран во мислењето на Турците, кои ги сметаат Албанците за браќа и лојална нација, и беа дел од отоманската елита која вклучуваше повеќе од дваесет премиери со албанско потекло. 
Во својот говор во Сараево во 2009 година, турскиот министер за надворешни работи, Ахмет Давутоглу, рече: „Ако немаше отоманска традиција, Египќаните немаше да видат ниту еден Албанец во својот живот“, мислејќи на албанскиот реформист од 19-тиот век Мухамед Али, кој владееше со Египет и воспостави династија. 
Но, историчарот Димитер Коци ја рефлектира националистичката перспектива, и се сомнева дали има потреба од ревизија на историјата. „Во нашата историја Отоманците ги освоиле нашите албански области, и тоа е факт што не може да се промени“, вели Коци, тврдејќи дека „секоја промена на историјата или ревизија, како и да ја наречете, е ризик за нашиот национален идентиет, а тоа се случуваше само во комунистичките времиња“.
Она што можеби изгледа како академска дискусија меѓу историчарите, може сепак да има последици за водечкиот принцип на турската надворешна политика на „стратешка длабочина“ застапуван од Давутоглу, кој ја користи меката сила на Турција -- како што се заедничките историски и културни врски -- за да го унапреди сé поголемиот белег што Турција го има во регионот.
Колумнистот Ндуе Укај, на пример, има сомнежи за „братските односи“ меѓу Косово и Турција.
„Можно ли е со оние со кои сме се бореле пет века, оние кои ја дегенерираа и деформираа нацијата, со оние кои не одведоа во многу незнаење и неразвиеност ... денес, кога имаме намера да се свртиме кон цивилизираниот свет, да имаме братски односи?“, пишува тој во колумна. 
Овој негативен став кон Отоманците може, исто така, да се рашири врз перцепцијата на Турција за етничките Албанци на долгорочен план, предупредува Јазеџи. 
„Во моментов Турција е под трескавичната политика на Ахмет Давутоглу, која бара поврзување со народите на Балканот и сака да ја започне историјата од почеток. Но, по неколку децении мислам дека Турците, најверојатно, ќе почнат да го менуваат својот став кон своите албански браќа.“
