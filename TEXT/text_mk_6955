25/06/2012
Ивана Јовановиќ за Southeast European Times во Белград -- 25.06.12
Регионална воена вежба, спонзорирана од страна на Американската европска команда (ЕУКОМ), вклучи над 700 војници од регионот и Америка во Слуњ, Хрватска. Војниците беа од Црна Гора, Босна и Херцеговина, Албанија, Словенија, Македонија и Србија, работејќи заедно за да се воспостави заеднички пристап кон тактиките и процедурите. 
Вежбата, наречена „Итна реакција 2012“, се одржа од 26-ти мај до 10-ти јуни на зоната за обука „Еуген Кватерник“. Спонзорирана од ЕУКОМ и американската армија-Европа, таа се темелеше на подготвено сценарио.
„Тоа е серија на компактни сценарија кои им овозможуваат на војниците да ја сфатат важноста на предизвиците на обуката со кои се соочуваат“, рече полковник Ендрју Хепелман од ЕУКОМ, ко-директор на вежбата. 
Војници од шест земји -- Македонија и Србија само набљудуваа -- беа комбинирани во мултинационални сили со цел да ја вежбаат реакцијата на прекршување на регионалната безбедност. 
Со толку многу вклучени нации, потребата да се воспостави заедничка процедура беше одлична, рече Хепелман. 
„Треба да воспоставиме основа така што ние начелно ќе разбереме кои активности треба да се преземат за да се поврзеш со движење“, изјави Хепелман. „Кога командантот на четата ќе му каже на еден албански вод, или хрватски вод, па дури и на еден американски вод да оди да направи движење за поврзување, тој ќе знае што значи тоа, а извршувањето на овие СТЕ [ситуациони вежби за обука] помага да бидете сигурни дека секој од овие водови ја има истата идеја на ум“.
Зајакнувањето на безбедноста и стабилноста во регионот и интероперабилноста помеѓу НАТО и земјите-партнери се главните цели на „Итна реакција 2012“.
„Работењето врз основа на процедурите на НАТО во една мултинационална средина ги подобрува професионалните перформанси, како и пријателството и довербата помеѓу земјите и, пред сè, стабилноста на целиот регион. Регионалните проекти, вклучувајќи и заедничко учество во мировните мисии, имаат исклучителна вредност“, изјави за SETimes црногорскиот заменик-адмирал Драган Самарџиќ. 
Хрватското министерство за одбрана рече дека изградбата на добрососедски односи -- кои би можеле да развијат и една добра политичка соработка -- беше уште една главна цел.
„[Итна реакција 2012] е заедничка вежба на интероперабилност преку симулација на вистински сценарија со цел да се подготват поединците и единиците на вооружените сили во регионот за заедничка акција“, се вели во соопштението на министерството за SETimes. 
Иако Србија немаше активна улога во настанот, некои локални експерти имаат многу позитивни ставови за него. 
Јелена Милиќ, директор на Центарот за евроатлантските студии во Белград, за SETimes изјави дека бројот на учесниците ја направи оваа вежба единствена.
„Со оглед на фактот дека некои од овие земји, посебно и сами, немаат капацитети да се спротивстават на комплексни глобални предизвици, вежбата „Итна реакција 2012“ има витално значење“. 
