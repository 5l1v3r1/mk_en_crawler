30/07/2009
Од Блерта Фониќи-Кабаши за Southeast European Times во Приштина -- 30/07/09
Вице-премиерот Хајредин Куци побара од косовските Срби да гласаат на изборите во ноември. Според Куци, ако косовските Срби ја поддржуваат децентрализацијата, тие мора да гласаат.
„Србите треба да учествуваат на изборите, бидејќи ние не сакаме да имаме општини под контрола на парлалелни структури и се залагаме за децентрализација на Косово“, рече Куци во понеделникот (27-ми јули). 
Тој е оптимист дека малцинската група ќе излезе на гласање. 
Сепак, Белград врши притисок за бојкот на изборите, бидејќи планот на поранешниот претставник Марти Ахтисари, кој Србија го отфрли, ќе биде искористен како база. 
„Србите сé уште не се законски заштитени и немаат соодветен број локални самоуправи за кои ние се залагаме во процесот на децентрализација“, изјави српскиот министер за Косово, Горан Богдановиќ, за белградски Б92. 
Богдановиќ истакна дека децентрализацијата е клучен чекор и рече дека Белград ќе ги поддржи изборите организирани од организација со неутрален статус „а не под патронат на канцеларијата на [специјалниот претставник на ЕУ во Косово] Питер Фејт или владата на Косово“. 
Српскиот министер ги опиша Советот на Европа, ЕУ, ОН и УНМИК како „статус-неутрални спонзори“ и рече дека Србија е подготвена да отпочне разговори што ќе помогнат за децентрализација на Косово, но нема да ја загрозат позицијата на Србија, според Б92.
„Ние сме, исто така, подготвени да разговараме со ЕУЛЕКС, без оглед на фактот што истиот покажа пристрасност во бројни прилики“, рече Богдановиќ. 
„Има многу прашања што мораме брзо да ги решиме. Сакаме да го решиме правниот вакуум во северно Косово што е можно поскоро, но, се разбира, не за сметка на српската заедница, не сакаме да работиме според законите на т.н. држава Косово и не сакаме да го промовираме планот на Ахтисари.“
