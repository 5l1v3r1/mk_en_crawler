03/11/2008
Од Наташа Радиќ за Southeast European Times во Загреб – 03/11/08
Непосредно пред да излезе новиот извештај за Хрватска од Европската комисија, двајцата британски претставници во Европскиот парламент -- Џефри Ван Орден и Роџер Хелмер -- му пишаа на комесарот за проширување на ЕУ, Оли Рен, за да го предупредат дека хрватските власти не се справиле ефикасно со корупцијата и организираниот криминал.
ЕУ не треба да брза со процесот на пристап за Хрватска, тврдат британските политичари. Тие изразија разочарување поради тоа што „нема вистински напредок во институционалните реформи, воспоставувањето на владеењето на правото, создавањето независно судство, заштитата на имотните права или судењата за корупција во највисоките нивоа од власта“. 
„Хрватската влада бара пристап во ЕУ и милијарди евра за реформска помош од даночните обврзници во европските земји. Затоа таа [најпрво] мора да покаже значителни резултати“, напишаа Ван Орден и Хелмер. 
„Последните проблематични настани во Хрватска не принудија [нас] од Европскиот парламент внимателно да го оцениме процесот на пристап на Хрватска и да ги разгледаме реформите што ги нуди хрватската влада. За жал, ние сме многу разочарани од нападот врз слободата на медиумите и важните права на слобода на изразувањето, кој трагично се манифестираше со убиството на двајца новинари и ќерката на познат хрватски адвокат.“
Иако, наводно, навредено од грубоста на пораката, хрватското Министерство за надворешни работи, објави дека само тоа писмо не го одразува официјалниот став на европските институции. Известувачот на Европскиот парламент за Хрватска, австрискиот социјалдемократ Ханес Свобода, слично на тоа за хрватскиот неделник Глобус изјави дека писмото не го искажува официјалниот став на телата на ЕУ. Тој додаде дека истото нема да има влијание врз процесот на пристап на Хрватска. 
Според меѓународните медиуми минатата недела, во нацрт-извештајот на ЕК се вели дека Хрватска се очекува да го финализира својот процес на членство до крајот на 2009 година. Земјата во четвртокот (30-ти октомври) ги заврши разговорите со ЕУ за надворешните односи, со што бројот на поглавјата кои се отворени стана четири, од вкупно 35. 
