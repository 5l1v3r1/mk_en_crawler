01/08/2005
Од Антонио Прленда за Southeast European Times во Сараевo – 01/08/05
Одделот за финансиско разузнавање на државната Агенција за информирање и заштита (СИПА) на Босна и Херцеговина (БиХ) формално стана член на Egmont Group, светската мрежа агенции за спроведување на законот. Одлуката за покана на БиХ да се приклучи на групата беше одобрена на неодамнешниот состанок на пленарната седница на Egmont Group во Вашингтон. 
Групата, која собира и разменува финансиски разузнавачки податоци за перењето пари, беше формирана на 9-ти јуни 1995 година во Брисел. Сега групата покрива 85 земји. 
„Членството во Egmont Group ќе ни овозможи размена на информации и соработка во борбата против регионалното и поширокото меѓународно перење пари и финансирање на терористичките активности“, рече директорот на СИПА, Средоје Новиќ. „Тоа, исто така, ќе ја истакне понатамошната посветеност на нашата земја на борбата против сите современи криминални и терористички активности“, додаде Новиќ. 
Високиот претставник на меѓународната заедница, Педи Ешдаун, ја поздрави одлуката на Egmont Group. Поканата претставува одраз на фактот дека СИПА е „за полициската работа, при што нејзиниот мандат се фокусира на најсериозниот криминал, а не на политиката“, рече Ешдаун.
„Тоа е признание за напредокот што го постигна СИПА по добивањето на својот продолжен мандат пред помалку од една година. Приемот во Egmont Group покажува дека БиХ го зазема своето место во меѓународната борба против криминалот“, додаде тој. Комесарот Кевин Карти од Европската полициска мисија, исто така, го пофали овој настан. „Ова претставува важен чекор напред за БиХ во нејзината борба против перењето пари. Поканата на Egmont Group за БиХ претставува јасен сигнал дека континуираните напори на СИПА и развојот се признаени од страна на меѓународните партнери“, рече тој. 
СИПА е формирана пред помалку од една година. Во изминатите шест месеци нејзиниот оддел за финансиско разузнавање состави извештај за 28 лица вклучени во перењето на повеќе од 26 милиони евра. Осуммина од нив се уапсени. СИПА, исто така, отвори 13 меѓународни истраги за перење пари. 
