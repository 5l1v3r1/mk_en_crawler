21/04/2010
ЛОНДОН, Велика Британија -- Судот во Лондон во вторникот (20-ти април) одлучи дека ќе расправа за барањето на Србија за екстрадиција на поранешниот член на претседателството на БиХ Ејуп Ганиќ на 5-ти јули. Рочиштата започнаа на 13-ти април, откако Министерството за внатрешни работи го потврди барањето на Белград за екстрадиција како валидно. Во вторникот судот го назначи судијата Тимоти Воркмен да го води случајот, давајќи му на одбранбениот тим рок од еден месец да ги поднесе сите документи и аргументи, по што Србија ќе ги поднесе своите аргументи. Ганиќ беше уапсен на 1-ви март на лондонскиот Аеродром Хитроу, врз основа на потерницата што ја издаде Белград. Србија го бара во врска со нападот од мај 1992 година во Сараево врз конвојот на Југословенската народна армија, во која загинаа повеќе од 40 војници. Ганиќ ги негираше обвиненијата. (Бета, Данас, РТС, Дневни аваз - 20/04/10)
