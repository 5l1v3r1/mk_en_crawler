05/06/2009
ЊУЈОРК, САД -- Судењето на поранешниот водач на босанските Срби Радован Караџиќ ќе започне на крајот на август и, најверојатно, ќе трае околу две недели, рече претседателот на Хашкиот трибунал за воени злосторства во четвртокот (4-ти јуни). Говорејќи на отворената седница на Советот за безбедност на ОН во Њујорк, тој додаде дека ова ќе биде последното судење ако не бидат уапсени двајцата преостанати бегалци обвинети за воени злосторства -- Ратко Младиќ и Горан Хаџиќ. Робинсон истакна дека ако Младиќ биде наскоро уапсен, тој ќе биде суден заедно со Караџиќ. 
Во другите вести од четвртокот, шефот на српскиот национален совет за соработка со Хашкиот трибунал, Расим Љајиќ, ја потврди автентичноста на дневниците на Младиќ, кои беа објавени во весникот Блиц. Во средата Блиц објави делови од воените и повоените дневници, во кои Младиќ дава детални описи на состаноците со офицерите од поранешната југословенска армија, починатиот претседател Слободан Милошевиќ и шефот на службата за национална безбедност, Јовица Станишиќ. Дневниците, наводно, биле запленети за време на рацијата во станот на сопругата на Младиќ, Босилка, на почетокот од декември. (AП, ДПА, Танјуг, Б92 - 05/06/09; Блиц, Танјуг - 04/06/09)
