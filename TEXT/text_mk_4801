03/03/2009
Од Игор Јовановиќ за Southeast European Times во Белград -- 03/03/09 
Новиот закон за борба против организираниот криминал во Србија дозволува конфискација на имот ако обвинетите не можат да докажат дека го стекнале на легален начин. Српските власти веруваат дека истиот ќе им нанесе тежок удар на криминалните групи. 
Законот стапи на сила во неделата (1-ви март). Неговата главна новина е што товарот на докажување се префрла на осомничените: полицијата нема да мора да докажува дека тие го стекнале имотот незаконски; наместо тоа, обвинетите мора да докажат дека го стекнале законски. 
Ако не успеат да го сторат тоа, државата ќе им го одземе имотот и приходите ќе завршат во државниот буџет. Во текот на судењето, обвинетите нема да можат да го продаваат или да располагаат со истиот. Законот, исто така, ги спречува да испраќаат пари во странство и да го префрлаат имотот на пријатели и роднини.
Истиот ќе важи и за случаите надвор од организираниот криминал, на пр., во случаи кога незаконски стекнатиот имот ја надминува сумата од 16.000 евра. 
Српската министерка за правда, Снежана Маловиќ, верува дека законот ќе има и превентивен, а не само казнен, ефект. „Криминалците ќе знаат дека нема да можат да уживаат во нивниот незаконски стекнат имот по излегувањето од затвор“, изјави таа за белградските медиуми. 
Нова специјална единица ќе го спроведува овој закон. Италија послужи како пример со своето потенцијално влијание врз организираниот криминал; сличен закон таму доведе до одземање на 4 милијарди евра минатата година.
Српскиот специјален обвинител за организиран криминал, Миљко Радовановиќ, рече дека првата цел на законот ќе бидат членовите на т.н. Земунски клан, осудени за атентатот од март 2003 година на премиерот Зоран Ѓинѓиќ и бројни други кривични дела. Бандата, најверојатно, ќе изгуби „пари, подвижен имот, скапоцености, акции, обврзници, куќи, угостителски објекти и продавници, канцеларии и земјиште“, рече тој. 
Српскиот полициски директор Милорад Вељовиќ рече дека спроведувањето на новиот закон ќе биде „вистински тест за решеноста на државата да му се спротивстави на организираниот криминал ... Ако државата покаже сила во ова прашање -- министерството за внатрешни работи и министерството за правда -- тогаш тоа е добар знак“.
Според Вељовиќ, неколку многу опасни криминални групи, кои претежно се занимаваат со шверц на дрога, се активни во Србија и имаат годишни профити од десетици милиони евра. 
Вељовиќ, исто така, рече дека групите перат пари претежно со купување претпријатија во Србија или со инвестирање во недвижности. 
