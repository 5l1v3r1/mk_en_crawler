17/03/2012
Дражен Ремиковиќ за Southeast European Times во Загреб -- 17.03.12
Иако хрватската влада сериозно се зафати со искоренување на корупцијата, маката на граѓаните се игнорира во судските институции. Илјадниците судски парници во хрватските судови, од кои некои чекаат со децении, покажуваат дека правните институции многу заостануваат. 
Петар Батур (82) од крајбрежниот град Задар веќе 38 години е вклучен во судски процес со својот полубрат, поради сопствеништво и поделба на земјиште и куќи во Задар. Неговиот син, Миро Батур, изјави за SETimes дека дури и по 38 години судење во Задарскиот општински суд, нема пресуда на видик.
„Овој спор е единствената тема за која нашето семејство се расправа за време на ручеците, повеќе од три децении. Осумнаесет судии го судеа овој случај. Се чувствувам како Џозеф К од Процес на Кафка. Многу луѓе кои работеа на овој случај повеќе не се живи“; рече Миро Батур. 
Во 2007 година Петар и Миро Батур поднесоа барање за заштита на законитоста на судење во разумен временски рок во Задарскиот окружен суд. Тие добија 2.700 евра како надоместок од државата.
„Оваа година никој не нé контактираше. Му пишавме на министерот за правда, претседателот и на премиерот. Никој не одговори. Ако никој не одговори до 1-ви јули, ние ќе отпочнеме судска постапка пред Судот за човекови права во Стразбур“, рече Миро Батур.
Според актуелните официјални податоци, илјадници судски случаи чекаат најмалку една деценија во Хрватска. 
„На почетокот од оваа година, општинските судови во Хрватска имаа 15.894 граѓански и 98 нерешени кривични случаи постари од десет години. Во исто време, окружните судови имаа 6.682 граѓански и 40 кривични случаи, што значи вкупно 22.714 нерешени случаи постари од десет години“, рече за SETimes Здравко Стојановиќ, генерален секретар на хрватскиот Врховен суд.
Повеќето нерешени случаи чекаат разрешница во Загрепскиот окружен суд, кој има 6.531 отворен случај, поднесени пред 2001 година. 
„Од вкупниот број нерешени случаи, 120 се од 1986 година и порано“, рече за SETimes судијката на Загрепскиот окружен суд, Маја Биланџиќ.
Министерот за правосудство, Орсат Миљениќ, рече дека нема ништо драматично да се промени кога Хрватска ќе влезе во ЕУ.
„Што се однесува до нерешените случаи, влезот во ЕУ нема да промени ништо директно. Затоа, судовите, ќе работат опсежно на овие случаи пред да влеземе во ЕУ и потоа“, рече Миљениќ за хрватскиот веб-портал T-Portal. 
Портпаролот на Европската комисија, Метју Њуман, изјави за SETimes дека Комисијата ќе продолжи со внимателно следење на напредокот во Хрватска.
„Земјата треба да продолжи со своите судски реформи за да ги преземе во целост обврските од членството од датумот на пристапување. Како и со сите земји што пристапуваат, воспоставувањето на целосно независно и ефикасно судство е од најголема важност“, рече Њуман, додавајќи дека Комисијата е подготвена да ги поддржи напорите за реформа и понатамошно подобрување на хрватскиот судски систем.
Тој истакна дека се прават значителни напори за намалување на големиот број заостанати случаи, вклучително и кривични и граѓански процедурални реформи, зајакнување на општинските судови во Загреб и Сплит, неодамнешната реорганизација на Министерството за правда, и усвојувањето на новиот Закон за спроведување и Јавниот акт за судски извршители.
Владимир Гредељ, адвокат од Загреб, рече дека во рамките на судските реформи граѓаните се целосно заборавени.
„Пет големи случаи во кои беа вклучени добро познати политички фигури и кои медиумите ги покрија, се затворени. Потоа, имате илјадници случаи на обични граѓани кои поминуваат години чекајќи ја пресудата. Јас, лично, како адвокат, имам неколку маратонски случаи кои траат 15 или 20 години“, рече Гредељ за SETimes. 
Тој рече дека вакво едно правно статус кво е нечуено во некои европски судови, додавајќи дека едно од решенијата би можело да биде воведувањето краен рок за решавање на случаите.
„Судијата мора да го реши случајот до крајниот рок или ќе трпи санкции. Имаме добри закони, но спроведувањето е лошо. Судење кое трае 30 години е срамно за целото правосудство на земјата“, рече Гредељ. 
