06/06/2006
БРИСЕЛ, Белгија -- Според внатрешниот извештај на Европската комисија темпото на реформите во Турција значително е забавено во изминатава година, објави весникот Фајненшал тајмс. Во натписот објавен во вторникот (6-ти јуни) се вели дека во нацрт-извештајот се заклучува оти Турција не постигнала понатамошен напредок во гарантирањето на верските слободи, луѓето сé уште се гонат за ненасилно изразување на мислењето и понатаму има извештаи за тортура и злоупотреба на затвореници. Во нацрт-извештајот, наводно, се изразува загриженост во врска со неодамнешното влошување на ситуацијата во југоисточна Турција, каде што се интензивираа судирите со курдските бунтовници. Документот на ЕУ е подготвен за официјалното отворање на разговорите за пристап на Анкара со Унијата следната недела. 
На состанокот на владата портпаролот на турската влада, Чемил Чичек, негираше дека Анкара заостанува во реформите или дека темпото на преговорите за пристап во ЕУ е забавено. Таквите тврдења се засноваат на некомплетни информации, рече тој. Тој додаде дека за спроведувањето на потребната легислатива е потребно време и дека парламентот го води процесот без доцнење.
Во другите вести, турскиот претседател Ахмет Неџдет Сезер во вторникот ја започна турнејата низ Средниот Исток, при што најпрво беше во посета на Израел, пред да отпатува за Рамалах, каде што ќе се состане со палестинските водачи. (FT.com, Агенција Анадолу, НТВ, Чумхуријет, Turkishpress.com, Решет Далет - 06/06/06)
