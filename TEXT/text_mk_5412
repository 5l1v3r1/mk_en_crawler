15/07/2010
(Блиц, Данас - 15/07/10; Б92, Радио Србија, Вечерње новости, Радио Слободна Европа, Блиц - 14/07/10; AП - 19/03/10; РФЕ/РЛ - 07/01/10) 
Словенија подигна обвинение против двајца пензионирани офицери на поранешната Југословенска народна армија (ЈНА) во врска со нивната наводна вмешаност во воените злосторства врз словенечките цивили пред 19 години, објавија српските медиуми во средата (14-ти јули). 
Обвиненијата -- покренати од страна на обвинителите во градот Мурска Собота -- против поранешниот генерал Владо Трифуновиќ и неговиот подреден, полковник Берислав Попов, произлегуваат од интервенцијата на ЈНА во Словенија откако таа прогласи независност од Југославија на 25-ти јуни 1991 година.
За разлика од Хрватска или Босна и Херцеговина, чии отцепувања беа придружени со неколкугодишни крвави конфликти, потегот на Словенија поттикна само куса десетдневна војна. Мировниот договор меѓу словенечката влада и режимот на поранешниот југословенски водач Слободан Милошевиќ, потпишан на 7-ми јули 1991 година на хрватските острови Бриони, стави крај на судирите во кои загинаа најмалку 18 Словенци.
Во тоа време, Трифуновиќ беше командант на силите на ЈНА стационирани во Вараждин, во Хрватска, која прогласи независност од Југославија на истиот ден со Словенија. 
Словенечкото обвинение, наводно, го товари Трифуновиќ дека му наредил на Поповиќ повторно да ја воспостави контролата на ЈНА над пограничниот премин меѓу Австрија и Словенија.
Претходно овој месец Трифуновиќ изјави за Радио Слободна Европа дека добил наредби во врска со тоа само еден час пред операцијата. Тој рече дека врховната команда и цивилното раководство во Белград и командата на Петтата воена област во Загреб му рекле дека Словенечката територијална одбрана ги тргнала царинските претставници и граничните стражари од преминот, оставајќи ја отворена границата со Австрија. 
„Ми беше кажано за еден час да бидам таму. Претходно не знаев дека ќе одам за Словенија“, рече Трифуновиќ во интервјуто, објавено во средата. „Мојата мала единица отиде таму со мисија да ја чува границата“, додаде тој, истакнувајќи дека тој бил во својата канцеларија во Вараждин за време на операцијата на единицата во Словенија. 
Попов, од друга страна, тврдеше дека акциите на војниците на ЈНА биле во согласност со правилата на ангажманот, како и со инструкциите кои дошле од владата во Белград и војската. 
„Мојата единица не стори ништо во смисла на воени злосторства, бидејќи не убивме никого, не обесивме никого, ... не уапсивме никого, ... не уништивме ништо без причина, и не нападнавме никого први“, беше цитирана неговата изјава од белградски Б92 во средата. 
Словенечките обвинители отворија истрага против Трифуновиќ и Попов во 1995 година. Обвинението беше изготвено во 2008 година, но не беше поднесено. 
Главното рочиште во случајот против двајцата поранешни офицери на ЈНА е закажано во Окружниот суд во Мурска Субота на 28-ми и 29-ти октомври, според српската новинска агенција Бета.
Трифуновиќ обвини дека не планира да присуствува. „Тие, најверојатно, ќе ме судат во отсуство“, рече тој. 
Со своето обвинение Словенија стана трета поранешна југословенска република што ги обвини двајцата за вмешаност во злосторствата извршени за време на балканските конфликти. 
Во 1990-тите двајцата беа осудени во отсуство на 15 години затвор од страна на Окружниот суд во Загреб, кој ги обвини за воени злосторства во врска со судирите во Вараждин, вклучително и смртта на двајца цивили. 
Претходно оваа година Србија го отфрли кривичното обвинение против Трифуновиќ, кој беше осуден за предавство од страна на режимот на Милошевиќ поради неговото одбивање да ги послуша наредбите и да се бори. Тој избрал, наместо тоа, да ја напушти касарната во Вараждин. Соочувајќи се со опсадата на хрватските армиски сили во 1991 година, тој преговарал за излез на своите војници, што, наводно, ги спасило животите на околу 250 војници на ЈНА. 
