17/06/2009
AНКАРА, Турција -- Турскиот премиер Реџеп Тајип Ердоган ги повика цивилните и воените судски власти во вторникот (16-ти јуни) да ја забрзаат истрагата за наводен армиски заговор за дискредитација на владата. „Ако наводите не се точни и имаат за цел да предизвикаат провокација и конфронтација меѓу државните институции, тоа ќе биде сериозно. Ако се вистинити, тоа ќе биде уште посериозно“, рече Ердоган. Премиерот се состана со началникот на Генералштабот, генерал Илкер Басбуг, на разговори околу наводниот воен заговор. Минатата недела либералниот весник Тараф тврдеше дека воени кругови подготвиле план за „разбивање на поддршката од народот“ за Партијата на правдата и развојот (АКП) и еден од нејзините влијателни поддршувачи, муслиманскиот проповедник Фетула Гулен. Заговарачите, наводно, планирале да поттикнат поделба во АКП и да постават оружје и муниција во куќите што ги користи верското движење за да создадат впечаток дека истото е вклучено во воени активности. (Новинска агенција Анадолу, Хуријет, ТРТ, АФП, АП - 16/06/09)
