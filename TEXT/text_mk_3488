15/05/2007
(Б92 -15/05/07; AФП, АП, ДПА, РФЕ/РЛ, ХИКА, АКИ, Бета, Б92 - 14/05/07)
Комесарот за проширување на ЕУ, Оли Рен, во понеделникот (14-ти мај) рече дека Брисел е подготвен да ги продолжи разговорите со Србија ако нејзината влада преземе чекори за целосна соработка со Трибуналот на ОН за воени злосторства и ги интензивира економските реформи.
„Ние можеме веднаш да ја ревитализираме српската перспектива во ЕУ“, рече комесарот на маргините од состанокот на министрите за надворешни работи на ЕУ во Брисел. 
Парламентот се очекува во вторник вечер да ја изгласа новата коалициска влада, само неколку часа пред уставниот краен рок. Според белградското Радио Б92, Рен во среда ќе пристигне во српскиот главен град за да се состане со новата влада од 25 члена, која ќе ја предводи актуелниот премиер Воислав Коштуница од Демократската партија на Србија (ДСС).
Претходната администрација на Коштуница не ја вклучуваше Демократската партија (ДП), предводена од претседателот Борис Тадиќ, и се потпираше на парламентарната поддршка на социјалистите на починатиот Слободан Милошевиќ. Но, новата влада на ДСС-ДП-Г17 има вкупно 130 места во парламентот, што е доволно за усвојување на реформите потребни за напредокот на земјата кон интеграцијата во ЕУ.
„Ние сметаме декаоваа влада не само што ќе ја преземе власта, туку и ќе дејствува ефикасно и ќе работи на неоходните реформи“, рече германскиот министер за надворешни работи, Франк-Волтер Стајмаер, чија земја го држи ротирачкото претседателство на ЕУ, во понеделникот во Брисел. 
Тој, исто така, го потврди ветувањето што ЕУ го даде претходно оваа година, дека ќе ги држи своите врати отворени за Србија ако земјата ги исполни барањата на блокот за целосна соработка со Трибуналот на ОН за воени злосторства, вклучувајќи го и апсењето и предавањето на обвинетите. 
Унијата ги прекина своите разговори за Спогодбата за стабилизација и асоцијација со Белград во мај 2006 година, откако српските власти не успеаја да го уапсат и екстрадираат поранешниот воен командант на босанските Срби Ратко Младиќ на Хаг, како што ветија. 
Како дел од коалицискиот договор Тадиќ, кој вети дека ќе преземе брзи чекори за подобрување на односите на својата земја со Трибуналот, ќе ја предводи новата комисија -- Националниот совет за безбедност -- кој ќе ја координира работата на сите безбедносни и разузнавачки служби. 
Неговата партија, исто така, ќе ги контролира воените служби, додека ДСС ќе ја контролира полицијата. Тадиќ и Коштуница, исто така, се согласија дека српската разузнавачка агенција БИА -- институција со клучна улога во односите со Хашкиот трибунал -- ќе биде предводена од лице кое не припаѓа на ниту една политичка партија. 
„Верувам дека водачите на српските демократски сили сега ја сфаќаат својата одговорност и ја избираат европската иднина за Србија, наместо да ја остават земјата да се врати во своето националистичко минато“, рече Рен, еден ден откако Томислав Николиќ, заменик-водачот на ултранациоалистичката Српска радикална партија, поднесе оставка од функцијата претседател на парламентот. 
Според извештаите, очекуваната посета на Рен на Белград в среда ќе се совпадне со потпишувањето во Брисел на договорот за олеснување на визниот режим помеѓу Србија и ЕУ, кое беше првично закажано за минатата недела. 
