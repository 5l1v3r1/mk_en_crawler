27/10/2004
(Разни извори -- 20/10/04 – 27/10/04)
Седумдневниот фестивал Неограничен мир започна на 25-ти октомври во Скопје со отворањето на уметничка изложба и претставата „Хамлет во транзиција“ на македонскиот режисер Сашо Миленковски. Невладината организација Цивил го организираше фестивалот, кој, исто така, вклучува и концерти на локални рок и андерграунд групи. 
*** 
Снимањето на новиот филм кој се базира на романот на хрватскиот писател Анте Томиќ „Ништо не може да не изненади“ ќе започне во март во Македонија, како што објави режисерот Рајко Грлиќ. Филмот -- со заедничка продукција на Босна и Херцеговина, Хрватска, Македонија и Словенија -- го финансираат владите на четирите земји, заедно со Еуримиџ. 
*** 
Третите Меѓународни поетски средби се одржаа минатата недела во Сaраево. Учесници од Европа и Латинска Америка му оддадоа почит на починатиот босански поет Изет Сарајлиќ (1930-2002 година). 
*** 
Aлбанија ја одбележа првата годишнина од беатификацијата на Мајка Тереза со концертот на сопранистката Инва Мула и изложбата во Националната уметничка галерија. Датумот, исто така, беше одбележан и во Хрватска, каде што Албанската католичка мисија организираше концерт во црквата Св. Петар во Загреб. 
*** 
Проектот Креативни градови на Албанија беше започнат на 22-ри октомври од страна на Швајцарската културна програма на Уметничкиот совет на Швајцарија и Швајцарската агенција за развој и соработка. Проектот има за цел да го охрабри народот во Шкодра и Поградец да ги користи своите културни ресурси за развој и градење на капацитети. 
*** 
Црна Гора има одлична шанса да биде домаќин на Светскиот шампионат во кикбокс до 2007 година, како што објави Енио Фалсони, претседателот на Светското здружение на организации за кикбокс. Фалсони се состана со црногорскиот премиер Мило Ѓукановиќ на 23-ти октомври по Европскиот шампионат во бокс, кој се одржа во Подгорица и во туристичкиот град Будва. 
