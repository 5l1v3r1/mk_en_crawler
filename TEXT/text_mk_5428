19/08/2010
Од Игор Јовановиќ за Southeast European Times во Белград – 19/08/10 
Додека Грција полека се повлекува од работ на банкрот, во Србија во тек е дебата за тоа до кој степен финансиската криза во ЕУ може да влијае на кандидатурата за членство на Белград.
Заменик-претседателката на Европското движење во Србија, Тања Мишчевиќ, предупреди дека грчката криза може да има политички и економски последици на понатамошното проширување на ЕУ. 
Поранешна шефица на српската Канцеларија за интеграција во ЕУ, Мишчевиќ рече дека Србија мора да се соочи со фактот дека оценката за напредокот на земјите-кандидатки за ЕУ стана „посериозна, поспецифична и подиректна“, особено откако Бугарија и Романија пристапија во Унијата во 2007 година.
Професорот на белградскиот Факултет за политички науки Предраг Симиќ изјави за белградските медиуми дека поради финансиската криза, Германија особено гледа „Грција во секоја нова кандидатка“.
Сепак, актуелната директорка на српската владина канцеларија за интеграција во ЕУ, Милица Делевиќ, изјави за SETimes дека ЕУ има „историја на надминување кризи“. 
„Актуелниот предизвик -- несомнено сериозен -- значи дека има помалку време, напори и солидарност што може да се внесат во процесот на проширување, но не мислам дека процесот може целосно да биде запрен“, рече Делевиќ.
Таа вели дека српските граѓани мора да бидат свесни дека „патот кон членството е поважен отколку самиот крај“ и дека земјата мора да направи измени за да ја постигне таа цел. 
Србија сега мора да се концентира на тоа да ги направи своите реформи успешни, според Делевиќ.
„Агендата на ЕУ претставува внатрешна реформска агенда. Очигледно, областите каде што аквисот е најпроблематичен, како што се земјоделството и екологијата, ќе бараат „најмногу работа“. Генерално гледано, јас мислам дека најтешки прашања се оние кои [остануваат] нерешени. Според тоа, најважна работа е да се има непречен реформски процес“, рече таа.
Претседателот Борис Тадиќ вели дека Србија е подготвена да стори сé што треба. 
„ЕУ мора да ни каже дали не сака и, исто така, дали е подготвена да работи практично со нас за да можеме да ги исполниме сите обврски што ги презедовме“, рече тој. „Европа треба да ни одговори чесно, без никакви изговори. Сите имаме граници, но нема да дозволиме да бидеме изговор за неправењето ништо.“
Министерот за надворешни работи, Вук Јеремиќ, беше дури и поискрен. Во интервју за германскиот весник Шпигел тој рече дека ЕУ не смее да заборави на Балканот бидејќи е можна нова криза. „Оној што презема превентивни дејства се заштитува себеси од тоа да мора да го решава проблемот откако ќе започне“, рече тој. 
