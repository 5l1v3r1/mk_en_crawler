17/08/2011
Арон Штајн за Southeast European Times во Истанбул – 17.08.11
Додека сириско-турските односи се затегнуваат поради суровите мерки на режимот на Асад, различните гледишта на Иран и Турција може да се претворат во проблем за турско-иранските односи.
Поттикнати од заедничкиот интерес за запирање на курдскиот национализам и растечката енергетска меѓузависност, турско-иранските односи добија на интензитет во раните 2000-ти години. Дипломатското обновување на односите во голема мера се поклопи со изборот на владејачката АКП и усвојувањето на нејзината надворешна политика на „нулта проблеми“.
„Односите меѓу двете земји се подобруваат прилично брзо во поглед на економската и политичката соработка. Двете држави имаа голем број заеднички интереси во Блискиот Исток што ги доближуваат. Сепак, ситуацијата во Сирија има потенцијал да создаде многу тензии“, рече за SETimes Алиреза Надер, аналитичар на меѓународната политија во РАНД корпорацијата. 
Иранскиот и турскиот интерес за сириската стабилност се приближија во доцните 1990-ти, иако од сосема различни причини. Турско-сириската антанта беше водена од желбата на Анкара да се бори со ПКК, како и да го прошири турското економско присуство на Блискиот Исток. 
За Иран, Сирија долго време беше влезна точка во израелско-палестинскиот конфликт и во други конфликти што вријат на Блискиот Исток. 
„Иран е многу зависен од режимот на Башар ал Асад за влијанието во Блискиот Исток, особено во Левант и Либан“, според Надер. „Освен Сирија, Иран нема други големи сојузници. Ако режимот падне, тоа може да го заслабне влијанието на Иран.“ 
Елиот Хентов, експерт за турско-иранските односи, се согласува, и изјави за SETimes дека ако сирискиот режим падне „сите ирански инструменти да влезе во арапско-израелскиот конфликт ќе бидат изгубени. Тоа ќе ја засили иранската регионална изолација“.
Најдобро сценарио за Иран е „Асад некако да се задржи на власт и да остане заслабнат сојузник“. 
Турција, од друга страна, „оди на сигурно“, вели Надер. „Земјата сé уште одржува врски со режимот на Асад, истовремено поврзувајќи се со опозицијата и осудувајќи го мерките.“
Сепак, по неколкумесечните контакти на сите нивоа на власта, турското трпение достигнува критична точка. Министерот за надворешни работи, Ахмет Давутоглу, на 16-ти август изјави, без да објаснува за опасноста, дека нема да има за што да се разговара со сирискиот режим ако операциите против цивилите не престанат веднаш.
Иран презема одредени прелиминарни чекори за да се подготви за Сирија по Асад. Аладин Боруџерди, ирански претседател на парламентарната Комисија за национална безбедност и надворешна политика, изјави за новинарите дека „Иран ги одобрува напорите на муслиманскиот свет и регионалните држави да се стави крај на кризата во Сирија“, според иранската телевизија Прес. 
Сепак, тој не го критикуваше Асад директно, избирајќи наместо тоа да ги обвини Соединетите Држави и Израел за поттикнување на протестите и поддршка на демонстрантите.
Додека Иран, наводно, му помага на режимот на Асад во потиснувањето на демонстрантите, Турција тесно соработува со Соединетите Американски Држави и Европа за да пренесе обединета порака до Асад за реформа и прекин на насилството.
Во истото интервју Боруџерди ја издвои Турција за заземање „заканувачки тон“, подбуцнувајќи ја Анкара да заземе „повнимателен“ став визави Сирија. Тој, исто така, ја осуди Турција за прекин на нејзината наводна поддршка за Иран, Сирија и Хезболах. 
Според Хентов, зголемувањето на анти-турската реторика е „повеќе од само пречка на патот и е индикатор за подлабоко закоренети прашања“.
„Турција и Иран не се жестоки ривали, туку натпреварувачи“ на Блискиот Исток, вели Надер. „[Тоа] не значи дека натпреварот ќе се претвори во директно ривалство, но може да предизвика многу тензии, особено ако Асад падне и Иран смета дека Турција го помогнала неговиот пад.“ 
