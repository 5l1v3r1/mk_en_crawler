24/01/2005
САРАЕВО, Босна и Херцеговина (БиХ) -- Канцеларијата на високиот претставник (ОХР) во петокот (21-ви јануари) побара од сите членови на Министерскиот совет на БиХ да присуствуваат на седниците на Владата, велејќи дека отсуството го оневозможува функционирањето на државните институции. Канцеларијата, исто така, предупреди дека проблемот го блокира спроведувањето на клучните услови поврзани со евро-атланската интеграција на земјата.
Соопштението на ОХР уследи по јавното признание на премиерот на БиХ, Аднан Терзиќ, дека отсуството на српските министри предизвикува проблеми. Терзиќ рече дека ако ниту еден од четворицата српски министри не присуствува на следната владина седница закажана за 1-ви февруари, тоа ќе значи владина криза. Тие поднесоа оставка минатиот месец, по воведувањето на меѓународните санкции во Република Српска (РС).
Во меѓувреме, мандаторот на РС, Перо Букејловиќ, изјави дека оваа недела ќе оствари разговори со босанските и хрватските партии, барајќи поширока парламентарна поддршка за идната влада на ентитетот. (Независне новине, Дневни аваз - 24/01/05; Фена - 23/01/05; ПБС БиХ - 21/01/05)
