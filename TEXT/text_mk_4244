14/08/2008
(AФП - 14/08/08; AП, Ројтерс, АФП, ДПА, ББС, ВОА, ФТ - 13/08/08)
ЕУ во средата (13-ти август) објави дека е подготвена да испрати набљудувачи во отцепениот грузиски регион Јужна Осетија, за да го следи спроведувањето на прекинот на огнот, потпишан од страна на Москва и Тбилиси помалку од 24 часа претходно. 
„ЕУ мора да биде подготвена да ... ги поддржи сите наши напори, вклучително и оние на Обединетите Нации и ОБСЕ, за трајно и мирно решавање на конфликтите во Грузија“, рекоа министрите за надворешни работи на ЕУ по вонредниот состанок во Брисел. 
Договорот од осум точки за кој посредуваше францускиот претседател Николас Саркози, чија земја ќе претседава со ЕУ шест месеци, предвидува дека Русија и Грузија ќе стават крај на непријателствата и ќе обезбедат слободен пристап за хуманитарната помош. Покрај ова, грузиските сили мора да се повлечат до своите вообичаени бази, а Русите на нивните предконфликтни позиции. Договорот предвидува меѓународни разговори за безбедноста и стабилноста во Јужна Осетија и Абхазија, другиот грузиски отцепен регион. 
Замрзнатиот конфликт се разгоре минатата недела, кога Русија влезе со борбените сили во Јужна Осетија, која се отцепи од контролата на Тбилиси во 1992 година и има поддршка од Москва. Русија започна со жестоки напади, бомбардирајќи и имот на Грузија, многу подалеку од границите на Јужна Осетија. 
Осудувајќи ги руските дејства, британскиот министер за надворешни работи, Дејвид Милибанд, рече дека сликата на руски тенкови на грузиска територија и руската блокада на грузиското пристаниште на Црното Море Поти „се страшен потсетник на времињата кои ... се надевавме дека поминаа“.
Набљудувачите што ЕУ планира да ги испрати во Јужна Осетија ќе бидат дополнување на набљудувачите на ОБСЕ што се веќе на терен. Финскиот министер за надворешни работи, Александар Стаб, претседавач со ОБСЕ оваа година, рече дека предложил распоредување на 100 други набљудувачи.
Францускиот министер за надворешни работи, Бернард Кушнер, кој го водеше состанокот во средата, изрази оптимизам дека Русија нема да се спротивстави на набљудувачката мисија на ЕУ. Тој, сепак, истакна дека која било мировна мисија на ЕУ ќе бара одобрение од Советот за безбедност на ОН, каде што Русија има право на вето.
Шефот за надворешна политика на ЕУ, Хавиер Солана, рече дека ќе разговара околу можноста за мировна операција на следниот состанок на министрите за надворешни работи на ЕУ во Авињон, Франција, на 5-ти и 6-ти септември. 
Неколку источноевропски земји-членки повикуваат на замрзнување на односите со Москва, поради нејзините дејства во Грузија.
„Се разбира, мора да има некакви последици од оваа агресија“, рече литванскиот министер за надворешни работи, Петрас Ваитиекунас. 
Германија, пак, предупреди да не се изолира Русија и да не се враќа во минатото. 
Кризата ќе биде тема на вонредниот состанок на министрите за надворешни работи на НАТО следниот вторник.
Американскиот државен секретар Кондолиза Рајс го побара состанокот „како можност за консултации ... во врска со последиците од руските воени дејства во Грузија“, соопшти американската мисија во НАТО во средата. 
Во меѓувреме, водачите на членките на НАТО, Естонија, Латвија, Литванија и Полска, и земјата што не е членка на НАТО, Украина, побараа од 26-те земји во Алијансата да ја вклучат Грузија во Акциониот план за членство на НАТО за да спречат евентуални идни напади од страна на Русија. 
