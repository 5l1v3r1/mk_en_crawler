25/07/2005
(Блиц, Бета - 25/07/05; AП - 24/07/05; Радио Б92, SEE Security Monitor - 22/07/05)
Министерот за човекови и малцински права на Србија и Црна Гора, Расим Љајиќ, ги негираше тврдењата дека белградските власти разговараат со воениот злосторник во бегство, Ратко Младиќ, за негово предавање на Меѓународниот кривичен трибунал за поранешна Југославија (МКТЈ). 
„Нема преговори со Ратко Младиќ“, Љајиќ, кој, исто така, го води и советот на Србија и Црна Гора за соработка со МКТЈ, рече во интервјуто за понеделничното (25-ти јули) издание на белградскиот весник Блиц. „Државата не знае каде е тој“, додаде Љајиќ. Тој рече дека никогаш порано властите не вложувале поголеми напори за пронаоѓање на бегалецот. 
Десет години откако е обвинет за воени злосторства, поранешниот воен командант на босанските Срби сé уште е еден од најбараните обвинети на Трибуналот на ОН. 
Изјавата на Љајиќ уследи по изјавата на Наташа Кандиќ, директор на Центарот за хуманитарно право, дека во тек се преговори помеѓу владини претставници -- или лица овластени од владата -- и сојузниците на Младиќ. Преговорите, изјави Кандиќ за белградската телевизија Б92 во петокот, зависат од тоа дали Младиќ и неговите следбеници ќе добијат материјален надомест во замена за предавањето на поранешниот генерал. 
Љајиќ негираше дека српскиот премиер Воислав Коштуница, за време на неговиот мандат како југословенски претседател на почетокот од 2000-тите, беше одговорен за заштита на Младиќ. „Целата ДОС (Демократска опозиција на Србија) знаеше каде се наоѓа Младиќ“, рече Љајиќ. Бегалецот тогаш не беше предаден на Хаг поради стравувањата од конфликт помеѓу армијата и полицијата, додаде тој. „Некои влијателни луѓе во армијата го штитеа Младиќ“, рече Љајиќ. 
На прашањето дали тие лица сé уште се во армијата, Љајиќ негираше дека постои „организирана структура“, но призна дека сé уште постои можност некои поединци во војската да го штитат Младиќ. 
Минатата недела локалните медиуми го цитираа шефот на српската државна безбедност, Горан Петровиќ, дека полковникот на армијата на Србија и Црна Гора, Драгомир Крстовиќ, бил одговорен за безбедноста на бегалецот од крајот на 2002 година и дека, најверојатно, сé уште ја има таа задача. Министерството за одбрана издаде соопштение во кое се негираат овие тврдења и подоцна објави дека полковникот е во пензија. 
Но, според извештајот на Радио Б92 од петокот, истовремено со изјавата на министерот за одбрана на Србија и Црна Гора, Првослав Давиниќ, Крстовиќ дал интервју за белградскиот весник „Вечерњи новости“, во кое себеси се претставил како логистички командант. Давиниќ тогаш призна дека полковникот сé уште има функција, наведувајќи ги комплицираните армиски процедури за пензионирање. 
„Кога некој се пензионира, на некој начин, останува на платниот список во армијата уште два или три месеци бидејќи таква е процедурата, со што сега имаме еден застој - тој е практично пензиониран, но технички е сé уште во армијата“, рече Давиниќ. 
Љајиќ изрази надеж дека случајот Младиќ ќе биде решен до крајот на годинава. 
