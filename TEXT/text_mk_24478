08/04/2009
САРАЕВО, Босна и Херцеговина (БиХ) -- Високиот претставник Валентин Инцко во вторникот (7-ми април) се состана со колегиумот на двата дома на парламентот, повикувајќи на побрз законодавен процес. На својата последна седница, Советот за спроведување на мирот ја обвини бавната работа на парламентот -- делумно -- како причина за разочарувачкото темпо на реформите. Инцко инсистира на тоа дека посветеноста на Европа на БиХ мора да одговара на посветеноста на БиХ на спроведувањето на неопходните реформи. Тој рече дека неодамнешното усвојување на уставниот амандман за статусот на областа Брчко е пример за конструктивност и ги повика членовите на парламентот да ја искористат таа динамика за спроведување на агендата на ЕУ. 
Во другите вести од вторникот шведскиот министер за надворешни работи, Карл Билд, го посети Сараево и рече дека БиХ не е подготвена да аплицира за кандидатски статус во ЕУ. Билд, чија земја ќе го преземе претседавањето со ЕУ во јули, пристигна во Сараево заедно со чешкиот и францускиот министер за надворешни работи, Карл Шварценберг и Бернард Кушнер, на разговори со водачите на БиХ во врска со темпото на реформите потребни за пристапување во ЕУ. (AФП, Ројтерс, РТРС, СРНА, Дневни аваз, Независне новине - 07/04/09)
