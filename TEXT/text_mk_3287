22/11/2006
(AФП, АП, Интернешнал хералд трибјун, ВОА, Заман, Турски дневни вести - 21/11/06)
Турција во вторникот (21-ви ноември) јасно стави до знаење дека не планира да преземе ништо во однос на отворањето на своите пристаништа и аеродроми за сообраќај од Кипар пред 6-ти декември, како што побара ЕУ претходно тој ден.
„Прашањата како Кипарското не можат да бидат решени со уцена и одредување крајни рокови“, изјави министерот за надворешни работи, Абдула Ѓул, за новинарите во Анкара по состанокот со премиерот Реџеп Тајип Ердоган и главниот преговарач на Анкара со ЕУ, Али Бабаџан.
Тој го изјави ова еден ден откако финскиот премиер Мати Ванханен, чија земја моментно претседава со ЕУ, предупреди дека разговорите за членство на Турција со Унијата би можеле да прекинат ако земјата не ги испочитува своите трговски обврски кон Кипар во текот на следните две недели.
„Ако ни постават неприфатливи услови, нема да биде можно да постигнеме напредок“, АФП ја цитираше изјавата на Ердоган во вторникот. 
Неколку месеци пред официјалниот почеток на разговорите за членство со Брисел во октомври 2005 година Анкара потпиша протокол за проширување на договорот за царинска унија од 1963 година со ЕУ, со цел да се покријат сите нови членки на блокот, вклучувајќи го и Кипар. 
Меѓународно признаениот дел од Кипар, со кој управуваат Грците, чија влада ЕУ смета дека го претставува целиот остров, пристапи во блокот во мај 2004 година -- само неколку дена откако гласачите на кипарските Грци со големо мнозинство го отфрлија предложениот план на ОН за повторно обединување со кипарските Турци на север.
И покрај тоа што договорот беше одобрен од страна на мнозинството кипарски Турци, чија отцепена држава ја признава само Анкара, тие не беа примени во клубот од 25 нации. 
И покрај нејзините обврски од царинскиот протокол, Турција одбива да им дозволи на бродовите и авионите на кипарските Грци да ги користат нејзините пристаништа и аеродроми. Земјата инсистира на тоа дека ЕУ не ги исполнила ветувањата за укинување на економската изолација на заедницата на кипарските Турци. 
Во обид да се стави крај на ќор-сокакот, Финска предложи компромис, според кој Турција ќе им дозволи на бродовите и авионите на кипарските Грци да влезат во нејзините пристаништа и аеродроми, додека пристаништето Фамагуста во северен Кипар ќе биде отворено за трговија со блокот од 25 нации. Истовремено, на поранешните жители од кипарските Грци во соседна Вароша ќе им биде дозволено да се вратат и да живеат таму. 
Но, според Turkish Daily News, финскиот предлог не предвидува отворање на аеродромот Ерџан во делот на Кипар со кој управува Турција, за меѓународни летови. Ако владејачката Партија на правдата и развојот го прифати договорот, истата ќе преземе голем политички ризик во поглед на општите избори следната година, објави весникот на англиски јазик.
Ѓул, кој треба да отпатува за Финска в недела, истакна дека Анкара не го отфрлила финскиот план и дека „сé уште се дискутира за истиот“.
„Финското претседателство прави напори (за решение) и ние ги поддржуваме овие напори“, рече тој во вторникот. „Сé уште имаме време.“
