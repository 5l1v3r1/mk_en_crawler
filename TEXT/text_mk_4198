20/08/2008
(AФП, Ројтерс, ДПА, Интернешнал хералд трибјун, Гардијан, Телеграф, ВОА - 20/08/08; AП, ДПА, ФТ, ББС, СНН, НАТО, прес-центар на ОН - 19/08/08)
Повикувајќи на итно повлекување на турските војници од Грузија, НАТО во вторникот (19-ти август) одлучи да ги прекине официјалните контакти со Москва, додека таа не ги исполни своите обврски од прекинот на огнот, во кои посредуваше ЕУ, потпишан една недела претходно.
„Ние утврдивме дека не можеме да продолжиме со работата како вообичаено“, соопшти Алијансата од 26 нации по итниот состанок на министрите за надворешни работи на земјите-членки во Брисел. „Ја повикуваме Москва да ја покаже -- како на зборови така и на дела -- својата континуирана посветеност на принципите на кои сите ние се согласивме да го засноваме својот однос.“
Со договорот за прекин на огнот во шест точки, Русија се согласи да ги повлече своите воени сили до линиите што ги држеше пред да избие конфликтот на 7-ми август. Сепак, седум дена по договорот, сé уште нема знак за сериозно повлекување.
Странските новинари во Грузија во вторникот објавија дека конвој од седум оклопни возила, три тенкови и неколку други воени возила го напуштил стратешки важниот град Гори. Сепак, во исто време, руските војници продолжија со градењето ровови на блиска локација и наводно фатија 21 грузиски војник во црноморскиот пристанишен град Поти, кој остана под руска контрола.
Говорејќи по состанокот во вторникот, генералниот секретар на НАТО, Јап де Хоп Шефер, јасно стави до знаење дека нема да има официјални контакти со Русија додека таа целосно не го исполни мировниот план од 12-ти август.
„Сé додека руските сили окупираат големи делови од Грузија, јас не гледам состанок на Советот НАТО-Русија“, изјави тој за новинарите во Брисел.
Конфликтот доведе до тоа повеќе од 158.000 луѓе да ги напуштат своите домови, јави СНН.
Во знак на поддршка за Грузија, на чиј влез во НАТО Москва жестоко се спротивставува, Алијансата рече дека ќе ги разгледа сите барања за помош што земјата можеби ќе ги има и вети дека ќе формира совет НАТО-Грузија.
Обвинувајќи ја Русија дека сака да ја задуши Грузија и нејзината економија, американскиот државен секретар Кондолиза Рајс истакна дека секој обид на Москва да ја прецрта картата на Европа по Студената војна, ќе пропадне.
„Асолутно нема да има нова линија“, рече таа, очигледно мислејќи на поранешната Железна завеса.
Русија, пак, ја заостри својата реторика, при што министерот за надворешни работи, Сергеј Лавров, ја обвини Алијансата дека заштитува еден „криминален режим“.
Доцна во вторникот Русија ја отфрли предлог-резолуцијата на Советот за безбедност на ОН, која повикуваше на итно повлекување на руските војници од Грузија.
Исто така во вторникот, рускиот претседател Дмитри Медведев му рече на својот француски колега, Николас Саркози, по телефон, дека повеќето руски сили ќе се повлечат од Грузија до петок, но некои војници ќе останат во тампон-зоната околу Јужна Осетија. 
