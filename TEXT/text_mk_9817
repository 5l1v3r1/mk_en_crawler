13/11/2012
Мики Трајковски за Southeast European Times во Скопје -- 13.11.12
Бугарија може да се вмеша и да й помогне на Грција во блокирањето на интеграцијата на Македонија во ЕУ, откако упати серија барања до Скопје за подобрување на соседските односи со цел да се обезбеди поддршката на Софија во процесот на пристапување.
Првото барање на Софија е Македонија да ги промени одредниците за Бугарија во своите учебници по историја, но листата, исто така, вклучува и подобрување на третманот на бугарското малцинство и претпријатијата, како и третманот на медиумите.
„Една членка на ЕУ и НАТО треба да прифати сé во реални рамки и да ја почитува историјата и мислењата на другите“, рече бугарскиот премиер Бојко Борисов. „Владата во Скопје треба да ги реши проблемите што ги има на европски начин, за да може да ја добие нашата поддршка.“
Европската комисија следниот месец ќе одлучи дали Македонија ќе добие датум на преговорите за пристапување во ЕУ. 
Комесарот за проширување на ЕУ, Штефан Филе, ја посети Бугарија на 31-ви октомври, на разговори со раководството на државата околу загриженоста на Софија.
Филе не се согласи со бугарскиот претседател Росен Плевнелиев дека Македонија не е подготвена за преговори за пристапување со ЕУ. Тој рече дека е подобро да се отпочне со преговори, а истовремено да се решаваат отворените прашања низ дијалог.
„Сите знаеме дека Македонија ќе чека долго време пред затворена врата, очекувајќи членство во ЕУ и во НАТО. Не е добро да се остават партнерите да чекаат“, рече Филе.
Филе ја потврди таа порака во медиумските интервјуа што следеа и рече дека долготрајното прашање околу името може да се реши откако ќе почнат преговорите за пристапување на Македонија во ЕУ, наместо како услов за преговорите.
„Бесконечното држење на Македонија во чекалницата на ЕУ создава ризик за меѓуетничките односи“, рече Филе, мислејќи на немирното албанско малцинство во Македонија, кое неодамна покажа знаци на радикализација.
Коментарите на Филе поттикнаа реакција од грчкото Министерство за надворешни работи, кое побара Филе да го преиспита својот став.
„Бугарија е тивок партнер со Грција во блокирањето на евроатланската интеграција на Македонија и пополнува сега кога Грција е премногу оптоварена со економската криза“, рече за SETimesГоран Илиќ, професор по политички науки на Универзитетот Св.Климент Охридски во Битола.
Во обид да се покаже добрата волја на Скопје, македонскиот претседател Ѓорге Иванов испрати писмо до Плевнелиев, во кое се предлага двете земји заеднички да прославуваат три празници, вклучително и Денот на Европа.
Заедничкото прославување на празниците е долготрајно барање на Бугарија.
Но, Плевнелиев ја одби понудата, велејќи дека Бугарија има на ум други празници. „Ќе судиме според делата, а не писмата“, рече Плевнелиев.
Реакциите во Македонија се силни за, како што се смета, сé поагресивниот бугарски став, кој уште повеќе ги заладува кревките односи меѓу двата соседи.
„Очигледно, нивната проценка е дека може да извлечат корист форсирајќи ја сега инаку неодржливата теза дека Македонците се Бугари“, рече за SETimesРисто Никовски, аналитичар и поранешен македонски амбасадор. „Софија е очигледно решена, како и Атина, да нé уценува да се откажеме од самите себеси ако сакаме да влеземе во ЕУ.“
„Историските факти треба да им се остават на историчарите, кои ќе дискутираат за истите преку заеднички дијалог, а не да се користат како политичка алатка“, рече заSETimesТодор Чепреганов, директор на Институтот за национална историја во Скопје. „Не знам за земја во светот која е условувана од друга земја за содржината на своите учебници по историја."
Но, Димитар Бечев, Бугарин кој е аналитичар во Европскиот совет за надворешни работи, рече дека не очекува Софија да употреби вето во декември.
„[Но, Бугарија] нема активно да ја поддржи интеграцијата на Македонија во ЕУ“, рече Бечев за Дневник. „Најголемиот ризик денес е создавањето магичен круг во кој бугарскиот и македонскиот национализам ќе се зајакнат благодарение на другиот.“
