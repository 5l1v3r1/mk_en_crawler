15/09/2011
Од Линда Карадаку за Southeast European Times во Приштина -- 15/09/11
Договорот постигнат од страна на КФОР ја смири ситуацијата откако косовската полиција интервенираше на граничните премини на северот во јули. По завршувањето на договорот во четврток (15-ти септември) Приштина очекува повторно да ги распореди царинските власти и граничната полиција на северната граница со Србија. 
Директорот на МКГ за Балканот, Марко Прелец, разговараше со дописничката на SETimes Линда Карадаку за ситуацијата и за тоа што би значел исходот за двете земји. 
SETimes: Дали ситуацијата во северно Косово се промени од дејствата што во јули ги презеде косовската полиција? 
Марко Прелец: Ситуацијата се промени во поглед на тоа што сите надвор од Србија сега се согласуваат дека статус кво во северно Косово не е одржливо. Сепак, од другите аспекти, останува иста. Косовските царински власти не се поблизу до северните порти отколку што беа претходно, а северните Срби се ако ништо друго, порешителни да пружат отпор против приштинската власт. 
SETimes: Како ја оценувате позицијата на Белград за оваа нова ситуација? 
Прелец: Белград се чини дека ќе сфаќа оти ја изгуби играта; истиот сé уште сака да се врати на статус квото пред 25-ти јули и, на долгорочен план, да го подели Косово. Ни едното, ни другото, не е возможно. На српската влада й треба нова стратегија. Во спротивно, таа разикува понатамошно влошување, не само на своите сопствени интереси, туку и на безбедноста на Србите северно од Ибар.
SETimes: Што очекувате да се случи сега? 
Прелец: Приштина ги откри своите намери да продолжи со притисокот на северот на секој можен начин и не можат да се исклучат понатамошни дејства ... Косовската влада ја потценува длабочината на српскиот отпор, кој е скоро универзален на северот. Понатамошните дејства може лесно да водат до ескалација на кругот на насилство и во најлош случај, до одмазди врз цивилите на двете страни. 
SETimes: Верувате ли дека дијалогот меѓу Косово и Србија ќе произведе конкретни резултати?
Прелец: Ако дијалогот ја преживее кризата во северно Косово ... би требало да донесе реална полза. Србија нема долгорочен интерес да му ги отежни работите на Косово; истата ја блокира Приштина само за да ја притисне да се откаже од своите претензии на северот.
SETimes: Како ја гледате иднината на Косово во целина? 
Прелец: На долгорочен план, Косово ќе биде во ЕУ, но има уште многу работа пред себе. Европа е во длабока криза и ќе ги прифати само оние земји што се економски одговорни и што напредуваат. 
SETimes: Каков вид понуда/договор би се очекувал од Белград во однос на Косово? 
Прелец: Белград треба да ја признае реалноста дека северот е дел од Косово и треба да престане да се спротивставува на обидите на приштинската влада да го спроведе Планот на Ахтисари таму. Тој план им нуди на Србите широка автономија и врски со Белград, и Приштина може да понуди дури и повеќе ако односите се подобрат. 
SETimes: Како ја оценувате позицијата на КФОР во Косово? 
Прелец: НАТО не може одговорно да ја намали силата на КФОР ако ситуацијата на северот не се стабилизира. Тоа е единствената организација со доволно средства да одговори истовремено низ целата земја. 
SETimes: Колку ризикува ЕУ со ЕУЛЕКС, особено со ситуацијата на северот? 
Прелец: Ова е катастрофално за ЕУЛЕКС, и мисијата може да претрпи непоправлива штета. Истата има малку реална власт што остана во Косово. Сепак, сé уште има потреба за мисија за владеење на правото. Брисел мора повторно да размисли за ЕУЛЕКС.
Истиот можеби може да биде намален, особено полициската компонента. Од друга страна, на Косово му требаат повеќе судии и обвинители и ЕУЛЕКС сé уште може да одигра клучна улога во спроведувањето на царинскиот режим во северно Косово.
