19/01/2012
Енди Дабилис за Southeast European Times во Атина -- 19.01.12
По речиси две години остри мерки за штедење што предизвикаа протести, немири и штрајкови на работници против намалување на платите, зголемување на даноците, намалување на пензиите и отпуштања, има знаци дека грчката лутина можеби се претвора во рамнодушност -- односно страв дека невраќањето на долговите може да биде полошо.
Вработените во приватниот сектор, кои се следни на ред за кратење на платите, може да ги изгубат своите права на колективно преговарање и да се соочат со крај на минималната месечна плата од 879 евра, излегоа на улиците во вторникот (17-ти јануари), на мирни протести кои некои аналитичари велат дека сигнализираат стишување на бесот.
„Дефинитивно има стишување“, изјави за SETimes Алекс Афуксенидис, професор на Универзитетот на Пелопонез и социолог во Националниот центар за социјално истражување во Атина, во врска со млаките протести. 
Сепак, рече Афуксенидис, грчките работници се чини дека се несигурни што сакаат, освен крај на мерките на штедење. „Тоа е движење без барања, а тоа значи ќор-сокак“, рече тој.
Протестите во последниве месеци се помали и помалку гласни. Демонстрациите во вторникот, кои беа ограничени на работниците во регионот на Атика околу Атина, можеби беа мали, но решителноста е сé уште голема, рекоа претставниците од синдикатот ГСЕЕ, кој го организираше митингот и претставува скоро два милиони работници.
„Истите беа моќни и борбени, како сите движења кои се против уценувачките барања на Тројката, како и мерките што владата ги применува по наредба на нејзините кредитори“, рече за SETimes портпаролот на синдикатот, Статис Анестис.
„Сé уште е голема надежта и затоа сé уште се бориме“, додаде тој.
Василис Ксенакис, секретар за национални прашања во синдикатот АДЕДИ, кој ги претставува загрозените јавни работници, изјави за SETimes дека „она што се случува во јавниот сектор се случува во приватниот сектор и ние очекуваме солидарност“.
Демонстрациите доаѓаат во време кога коалициската влада, предводена од поранешниот заменик-претседател на Европската централна банка, Лукас Пападимос, се обидува да преговара за запрената втора финансиска помош од 130 милијарди евра од ЕУ-ММФ-ЕЦБ. Финансиската помош може да вклучува повеќе од 50 отсто намалување на долгот на земјата. 
Без следната инфузија помош, Грција нема да може да ја изврши отплатата на долг на 14,5 милијарди евра во март, ниту ќе може да ги плати своите работници и пензионери. 
Неодамнешната анкета покажа дека 77 отсто од Грците сакаат Пападимос да стори сé што е потребно за да ја задржи земјата во еврозоната од 17 членки. Иако преговорите за отпишување на долгот се заглавени поради несогласувањата околу каматната стапка, Пападимос изјави во интервју за Си-Ен-Би-Си дека напуштањето на еврозоната „навистина не е опција“.
Сепак, новиот заем значи нови мерки на штедење кои предизвикуваат длабока рецесија во земјата.
Стратос Георгулас, професор по социологија на Егејскиот Универзитетот на островот Лезбос, рече дека не мисли оти протестите ќе згаснат. 
„Тие мислат дека она што грчкиот капиталистички систем го правеше во изминатите 30 години е погрешно“, рече тој за SETimes. Тој истакна дека неодамнешните анкети покажаа оти поранешната владејачка партија ПАСОК падна на 14 отсто одобрување, едвај пред растечката Демократска левица и комунистите, кои добија на сила поради јавното незадоволство.
„Се чини дека јавното мислење сега е како став ,чекај да видиме’, додека коалицијата или постигне договор или, бидејќи некои приватни инвеститори се повлекуваат поради големите загуби, се распадне“, рече за SETimes Јоргос Цогопулос, постар истражувач во атинската експертска група ЕЛИАМЕП. 
Но, не се сите подготвени да седат и чекаат.
„Ништо нема да ме запре. Толку сум лут што ќе се борам со раце и нозе. Немам што да изгубам. Не се откажуваме; можеби некои луѓе се уморни, но повторно ќе се прегрупираме“, рече за SETimes градежниот работник Хараламбос Георгакопулос.
