11/08/2008
Од Линда Карадаку за Southeast European Times во Приштина -- 11/08/08
Косово ги пропушти Олимписките Игри во Пекинг. Новата држава не успеа да добие дипломатско признание од доволен број земји и влез во најмалку пет меѓународни спортски федерации. Моментно е член на две.
Според претседателот на Косовскиот олимписки комитет, Бесим Хасани, спортистите од Косово имаа потенцијал да освојат медали во џудо, бокс и борење. Но, тие нема да можат да се натпреваруваат независно под олимпиското знаме, како што им беше претходно дозволено на спортистите од Источен Тимор. 
„Главниот интерес за учество на Косово на Олимпијадата во Пекинг беше политичкиот. Косовското знаме таму ќе ја претставуваше нашата нова држава“, вели Агим Касаполи, телевизиски коментатор кој ја покриваше Олимпијадата. Ветеранот-известувач вели дека негов „најголем сон“ беше да известува од Игрите за Косово како суверена држава.
Тој верува дека најмалку еден косовски спортист -- 17-годишната џудо ѕвезда, Мајлинда Келменди -- можеше да стигне на подиумот. „Таа освои медали на сите европски и светски шампионати на кои учествуваше“, рече Касаполи.
Боксот е уште една традиционално силна област. „Косово беше шампион во [поранешна] Југославија пет години по ред“, рече тој за овој спорт. 
„Меѓу 30 и 40 отсто од југословенскиот боксерски тим го сочинуваа Косовари“, вели Касаполи. „Азис Салиху, на пример, учествуваше трипати на Олимписките Игри -- во Москва во 1980, во Лос Анџелес во 1984 година, каде што освои сребро и во Сеул во 1988 година. Друг боксер, Мехмет Богујевци, беше втор во светот. Луан Красниќи, поранешен европски боксерски шампион, е по потекло од Косово, но е германски државјанин.“
Косово, исто така, дава и борачи од светска класа, а Ментаз Алајбегу беше познат тренер во поранешна Југославија. Сепак, борењето повеќе не е силно за Косово како што беше порано.
И покрај неговите шанси, Косово има долг пат пред себе пред да може да се приклучи на дефилето на државите. Најпрво мора да ги исполни критериумите. Потоа му треба одобрение од Извршниот комитет на Меѓународниот олимписки комитет (МОК), по што ќе следи и конечно одобрување од целото собрание на МОК. 
