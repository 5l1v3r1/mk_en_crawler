15/08/2011
Мухамет Брајшори за Southeast European Times во Приштина -- 15.08.11
Секој петок тие се собираат на улиците пред Камената џамија во близина на парламентот, за нивните јавни молитви во форма на протест. Муслиманите бараат градење поголема џамија во центарот на градот, близу до католичката катедрала и православната црква.
Катедралата беше изградена во петте години откако муслиманите за првпат го изнесоа своето барање, додека православната црква беше изградена за време на владеењето на Милошевиќ во 1990-тите. 
Неџмие Хасани-Гаши, шеф на Иницијативата меѓурелигиски дијалог во Косово, сочувствува. „Косовските албански муслимани отсекогаш се признаени како луѓе кои живеат во соживот со различните религии... Од 2006 година тие побараа нова џамија, нешто што е игнорирано од УНМИК и од градоначалниците“, рече таа за SETimes. 
Движењето Башкоху, предводено од Фуад Рамиќи, ги организира протестите, кои на 24-ти февруари се претворија во судири со полицијата, која се вмеша барајќи од демонстрантите да престанат да го блокираат сообраќајот. Башкоху објасни дека едноставно нема доволно места каде што муслиманите, големо мнозинство во Приштина, може да се молат.
„Дванаесет години се молиме надвор на екстремни температури, на студено, на дожд, снег, чекајќи политичарите како на централно, така и на локално ниво да ги реализираат нашите барања“, рече Рамиќи за Дојче Велe. 
„Тоа ги предизвика групите надвор од Исламската заедница да преземат дејства, како протестите, кои може да се радикализираат ако нивните законски и правични барања не бидат земени предвид“, предупреди Хасани-Гаши. 
Во еден таков случај, по молитвите во петокот на 24-ти јуни, една порадикална група нелегално постави столбови за градење на џамијата наспроти катедралата во централниот двор на универзитетскиот кампус, кои подоцна беа отстранети од полицијата. 
Исламската заедница во Косово издаде соопштение во кое се дистанцира себеси од протестите на Башкоху и другите групи, објавувајќи дека работи со градоначалникот на наоѓање можна локација. 
Исламската заедница апелираше на стрпливост во врска со ова прашање и вети дека прашањето ќе биде решено преку институционални канали. 
Портпаролот на општина Приштина изјави за SETimes дека општината „ќе одлучи во соработка со Исламската заедница на Косово за можната локација за градење на џамијата“.
Прашањето неодамна беше ставено во фокусот, поради загриженоста дека истото може да предизвика штета во ориентацијата на Косово кон Западот. Но, Хасани-Гаши не се согласува.
„Една ваква иницијатива нема да им наштети на односите со САД или ЕУ како што тврдат некои, бидејќи премиерот Тачи, кој се смета себеси за најпроевропски политичар во Косово, вети минатата година за време на изборите дека ќе изгради џамија.“
Тој вели дека би било „апсурдно“ да се мисли дека иницијативата ќе им наштети на односите со САД, со оглед на иницијативата што е во тек за изградба на џамија во близина на Граунд зиро во Њујорк, каде што се наоѓаа Кулите близначки пред терористичките напади на 11-ти септември. 
Стивен Сулејман Шварц, водач на американскиот Центар за исламски плурализам, го обвини Рамиќи за врски со радикалните исламисти, по неговото апсење минатата година на флотилата Мави Мармара во близина на Газа.
„Фуад Рамиќи е претставник во Косово на Европската муслиманска мрежа, фундаменталистичка организација предводена од египетскиот свештеник со седиште во Катар, Јусуф ал Карадави, и професорот Тариќ Рамадан“, напиша во колумна Сулејман Шварц.
Политичките партии повикаа на решение на прашањето.
„Барањата за џамија не можат да се претворат во анархистички протести во центарот на Приштина. Треба да се истакне дека ова не е вистинскиот став на Косово“, рече членот на Алијансата за иднината на Косово, Бурин Рамадани, за време на парламентарната седница претходно овој месец.
