27/02/2006
Од Георги Митев-Шантек за Southeast European Times во Белград -- 27/02/06
На српската влада не й недостигаат предизвици. Откако минатата есен ММФ направи притисок да се распише тендер за советник за приватизацијата на Нафтената индустријата на Србија (НИС) владата ги вознемири духовите објавувајќи го „стратешкиот советник“ за Електростопанство на Србија (ЕПС). 
Овој потег беше јасно направен имајќи ја предвид евентуалната приватизација на претпријатието и продажбата на рафинериите. Според заменик премиерот Мирољуб Лабус, од советникот ќе се бара да обезбеди „концепт за развој на претпријатието преку реструктуирање и инвестирање, како и да го посочи најдобриот приватизационен модел“. 
Кредитот во висина од 50 милиони американски долари од Светската банка за реструктуирање на економијата зависи од отворањето на овој тендер, додека иднината на ЕПС - цената што јавноста ќе ја плаќа за електричната енергија - зависи од овој исход. Цената на струјата би можела да се зголеми два и пол пати, но поради субвенциите истата ќе остане помеѓу најниските во регионот. 
Јасно е дека нешто мора да се направи со ЕПС. Претпријатието треба да инвестира една милијарда евра за остварување на минималните европски страндарди за животната средина, но нема пари на располагање за ова. Србија денес во најголем дел успева да ги задоволи своите потреби за електрична енергија, но за пет години на земјата ќе й треба уште најмалку една електроцентрала и уште еден рудник на јаглен - вредни 750 милиони до една милијарда евра. Поради политиката на контрола на цената на електричната енергија на владата ЕПС нема опција да ги зголеми цените за покривање на трошоците.
И навистина, цената на струјата во Србија е сé уште на „социјалистичкото“ ниво, наместо да биде одредена од пазарот. ЕПС плаќа најмалку 80 милиони евра годишно за увоз на електрична енергија, по што ја продава истата електрична енергија на домашниот пазар за третина од пазарната цена. 
Светската банка ги поддржува напорите за реструктуирање на енергетскиот пазар, но вели дека е потребна претпазливост. Според еден од нејзините главни економисти, Дејвид Кенеди, банката не сака приватизацијата на ЕПС да се случи веднаш - наместо тоа, каква било приватизациона шема треба внимателно да се подготви. 
Првите чекори на владата во таа насока предизвикаа негодување кај работничките синдикати и менаџментот на ЕПС. Тие обвинуваат дека претпријатието - во кое се вработени околу 40.000 луѓе и вреди неколку милијарди евра - ќе биде поделено и продадено. Најдобрите хидроцентрали и термоцентрали брзо ќе најдат купувачи, како и претпријатијата за електродистрибуција со ефикасни служби за наплата. 
Експертите, пак, се загрижени дека ова би можело да влијае на ефикасноста на системот, а некои тврдат дека само вертикално интегрираните системи можат да гарантираат сигурно снабдување со електрична енергија. Со ваков проблем се соочуваат и други држави во Источна Европа, при што Чесите, Унгарците и Полјаците се обидуваат повторно да ги интегрираат своите системи вертикално. Истото се случува и во Бугарија, каде што чешкото претпријатие ЧЕЗ, сопственик на претпријатијата за електродистрибуција и потенцијален купувач на централите за производство на електрична енергија, спроведува вертикална интеграција. 
