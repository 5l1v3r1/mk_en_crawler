02/06/2006
Од Берта Фониќи за Southeast European Times во Приштина – 02/06/06
Шестиот круг разговори помеѓу Приштина и Белград се одржа во средата (31-ви мај) во Виена, со фокус овојпат на економските прашања. Според претставникот на ЕУ за преговорите, Стефан Лен, последниот состанок беше корисен со тоа што ги расчисти позициите на двете страни. 
Сепак, „ние не треба да имаме илузии“, рече Лен, кој претседава со канцеларијата на работната група на специјалниот претставник на ОН (УНОСЕК) за економијата. Остануваат значителните разлики околу клучните прашања, истакна тој. 
Некои од економските прашања се тесно поврзани со клучното прашање на статусот и се тешки за решавање во оваа фаза на процесот, рече Лен. „Во прашање се важни аспекти на економскиот интерес како за Србија, така и за Косово и ... некои од овие прашања се технички исклучително сложени“, додаде тој. 
За прашањето на надворешниот долг има одреден степен на согласност за целокупниот пристап, рече Лен. Конкретно, Косово е подготвено да плати дел од меѓународниот долг на Србија и Црна Гора. 
Но, во врска со прашањето на имотот, постојат дијаметрални спротивности. Според Лен, не е во мандатот на УНОСЕК повторно да преговара за економската легислатива во Косово од изминативе седум години, ниту, пак, да се меша во водењето на процесот. 
Наместо тоа, рече тој, во процесот на статусот може да се испитаат постојните механизми кои имаат за цел гарантирање на тоа дека барањата во врска со приватната сопственост и процесот на приватизација се решаваат коректно, дури и откако резолуцијата на ОН 1244 ќе се замени со друга резолуција. 
За време на разговорите во средата белградската делегација, исто така, го покрена прашањето на внатрешниот долг, додека приштинската страна ги покрена прашањата на катастарската документација, пензиските права, сметките на девизните средства и идејата за целосен механизам за надоместок, кои ќе ги решаваат индивидуалните барања. 
„Од двете страни беше постигната согласност дека ќе разменуваат релевантни информации и ќе се вратат на ова прашање во некоја подоцнежна фаза“, рече Лен. 
Во другите вести, заменик специјалниот претставник на ОН, Алберт Рохан, објави дека УНОСЕК моментно формира работна група за создавање на заштитни зони за верските места. Групата ги вклучува ИНОСЕК, претставниците на Белград, Приштина и Српската православна црква, како и експертите од Советот на Европа и УНЕСКО. „Ние се надеваме дека ќе испратиме работна група во регионот една недела по 12-ти јуни“, додаде Рохан. 
Тој, исто така, објави дека владата во Приштина го одобрила протоколот за потпишување на одржливо враќање со Белград. И покрај тоа што протоколот не спаѓа во надлежност на УНОСЕК, беше постигнат договор на маргините на петтиот круг разговори во Виена, што се одржа на 23-ти мај.
