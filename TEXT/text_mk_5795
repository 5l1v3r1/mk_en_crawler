22/06/2011
Од Алина Лехтинен за Southeast European Times во Истанбул -- 22.06.11
Во малиот турски град Масукије, околу 120 километри источно од Истанбул, на 32-годишна жена, која се вика Озлем, й се претскажува судбината. Според традицијата, кога ќе испиете турско кафе, филџанот се превртува и се гледа судбината од талогот.
„Ова ти е последна шанса“ вели жената што ја гледа судбината. 
Озлем, која е загрижена дека никогаш нема да се омажи, само што започна нова врска. Во Турција жените се мажат во просек на возраст од 23 години. Озлем чувствува дека станува премногу стара и се надева дека оваа врска ќе биде успешна.
Многу Турчинки чувствуваат притисок да се омажат и да имаат деца -- од семејството, општеството, па дури и од премиерот Реџеп Тајип Ердоган, кој ја повикува секоја Турчинка да има најмалку три деца. Многу жени престануваат да работат откако ќе се омажат и ќе основаат семејство.
Ајше Гунасуј, феминистка и членка на извршниот комитет на Здружението за човекови права во Турција, објаснува дека не е толку турското општество тоа што врши притисок врз жените да се омажат и да имаат деца. Притисокот, вели таа, доаѓа повеќе од внатре, од самите жени.
„Перцепцијата за една жена како сопруга и мајка пред сé друго е толку усвоена што нема потреба од притисок од општеството, самите жени претпочитаат да ги напуштат работните места и да се грижат за своите деца“, рече таа. 
Гунасуј истакна дека жените со деца, не само во Турција, туку и низ целиот свет, имаат тенденција себеси да се доживуваат како мајки пред сé друго.
„Многу жени може да почувствуваат [дека се осудувани како лоши мајки поради тоа што не ја напуштаат работата], поради дамнешната перцепција на жените како мајка, не само во Турција, туку и насекаде во светот“, објаснува Гунасуј.
Според извештајот за 2010 година „Најнови тенденции за перцепцијата на женската работна сила во Турција“, напишан од Државната организација за планирање во Република Турција и Светската банка, само околу 25 отсто од работоспособните жени се активни на пазарот на труд.
Повеќето жени кои работат се во земјоделскиот сектор, што објаснува зошто жените живеат во градови што имаат пониски стапки на учество во работната сила (21,4 отсто) отколку жените што живеат на село (35.8 отсто). 
Сепак, Гунасуј рече дека бројот на вработените мајки всушност расте, не само кај богатите семејства, туку и кај деловите од општеството со пониски приходи. 
„Некои индустрии, како на пример текстилната, [многу] зависат од вработените мајки“, рече таа. 
Во една држава со младо население која брзо се менува, сепак, традициите не се за сите и постојано се оспоруваат. 
Мажена жена во доцните 20-ти, Сејда Гундуз Инан, вели дека никогаш нема да се предаде пред притисокот да престане да работи откако има деца. 
„Живото е скап таму каде што живеам и да се подигне дете без доволно пари е тешко“, објаснува таа. „Јас сум доброобразован граѓанин и треба да го искористам тоа за доброто на мојата земја.“ 
Бану Каракаш, 23-годишна студентка во Истанбул, вели дека нема да се омажи, и покрај притисокот на родителите. Наместо тоа, таа сака да биде учителка. Дури и да одлучи да роди, нема да се откаже од едно значајно работно место. „Бракот во Турција е дел од животниот синџир“, додаде таа, велејќи дека таа се надева дека ќе го скине тој синџир.
За другите традицијата останува. 
На Озлем конечно ќе й се оствари желбата. Во јули таа се мажи.
