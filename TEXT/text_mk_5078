14/12/2009
Од Зоран Николовски за Southeast European Times во Скопје -- 14/12/09
Премиерите на Турција и Македонија ги потврдија блиските врски меѓу нивните земји за време на состанокот во Анкара претходно овој месец. „Турција е најголем поддржувач и пријател на Македонија“, рече македонскиот премиер Никола Груевски на крајот од својата посета на 5-ти декември. Во изминатите 18 години, по независноста на Македонија, двете земји воспоставија блиска врска.
Иако тие немаат исто географско соседство, нивната блискост е зајакната со поддршката што Турција ѝ ја дава на Македонија во голем број историски важни моменти.
Турција беше меѓу првите држави што ја признаа независноста на Македонија. Таа е силен поддржувач на нејзината кандидатура за членство во НАТО и ја брани позицијата на земјата во тековниот спор за името со Грција.
„Оставете ја Македонија да се вика Македонија“, рече Ердоган за време на разговорите со Груевски. Тој додаде дека Македонија ги исполни сите услови за влез во Алијансата. 
Двајцата официјални претставници присуствуваа на турско-македонскиот бизнис форум во Истанбул. Ердоган повика повеќе од 200 претпријатија да инвестираат во Македонија и да ги искористат поволните услови што земјата ги нуди.
„Сакаме да ги видиме турско-македонските бизнисмени како работат заедно во ваквите региони. Отсекогаш ја охрабрувавме трговијата со Македонија и ќе продолжиме да го правиме тоа“, рече Ердоган. 
Трговијата помеѓу двете земји изнесува околу 225 милиони евра годишно. Учесниците на конференцијата разговараа околу начините за подигнување на нивоата за повеќе од трипати од сегашната бројка.
Груевски ги покани турските претпријатија да учествуваат во плановите за изградба комбинирана гасна централа, две хидроцентрали (Чебрен и Галиште) и проектот за Вардарската Долина на реката Вардар, од Европскиот коридор 10.
Една голема турска инвестиција во Македонија е реконструкцијата и проширувањето на Скопскиот аеродром. Турското претпријатие ТАВ го надгледува проектот, кој се очекува да започне во февруари.
Разговорите за зајакнување на односите, исто така, го опфатија Договорот за статешка соработка, кој двете земји го потпишаа во ноември. Договорот предвидува соработка во одбраната, културата, образованието, индустријата и воената област.
Премиерите, исто така, разговараа околу нивните аспирации за членство во ЕУ. Турција започна преговори за членство, но се соочува со тешкотии кои ѝ ги наметнува Кипар. Македонија не доби датум за почеток на преговорите поради спорот околу името. Двајцата премиери рекоа дека е заедничка цел двете земји уште повеќе да ги исполнат критериумите за членство во ЕУ. 
„Нашите земји знаат дека на патот кон ЕУ може да има подеми и падови, како и брзи и бавни чекори“, рече Груевски. 
