29/04/2013
Дражен Ремиковиќ и Ивана Јовановиќ за Southeast European Times во Сараево и Белград -- 29.04.2013
Извинувањето на српскиот претседател Томислав Николиќ на босанскиот народ за воените злосторства, вклучително и убиствата во Сребреница, се смета за значаен чекор кон регионалниот мир и стабилност.
„Ова е прилично голема работа во овој момент и јас сум убеден дека е искрено, без оглед што зборуваше тој во минатото, кога беше член на Српската радикална партија. Особено поради неговото минато, ова е навистина голема работа. Не можеме да живееме во минатото и треба да погледнеме кон иднината, заедничката иднина за која ова извинување придонесува, со оглед на тоа што ќе придонесе за враќање на довербата меѓу БиХ и Србија. Треба да си веруваме едни на други и тоа е единствениот начин за надминување на минатото“, рече за SETimes Селим Сачировиќ, професор на универзитетите во Ниш и Белград.
Фахрудин Кладичанин, координатор на академската иницијатива Форум 10 во Нови Пазар, рече дека извинувањето на Николиќ во четвртокот (25-ти април) беше искрено.
„Ова е првпат Бошњаците во Србија да слушнат вакво нешто од претседателот Николиќ, со оглед на тоа што тие сé уште го сметаат за член на партијата на Шешељ и ова сигурно ќе ги подобри односите меѓу Србите и Бошњаците не само за Босна и Србија, туку и низ целиот регион. Ова е сигурно чекор напред за оваа власт и тоа треба да се почитува“, рече Кладичанин за SETimes.
Николиќ, поранешен вицепремиер на Србија во 1998 година и на Југославија во 1999 година во времето на Слободан Милошевиќ, разлути многумина набргу откако ја презеде функцијата минатата година, со тоа што негираше дека масакрот во Сребреница бил геноцид и го нарече хрватскиот град Вуковар „српски град“, каде што раселените Хрвати не треба да се вратат.
Тој се извини во интервју за босанската телевизиска станица БХРТ. Тој се извини за сите воени злосторства извршени во име на српскиот народ и Србија од кој било поединец за време на воените денови во Босна.
„Клечам на колена поради тоа, еве тука сум на колена и молам за прошка за Србија поради злосторството извршено во Сребреница. Се извинувам за сите злосторства кои ги извршил кој било поединец во име на нашата држава и нашиот народ“, рече тој.
Србија во минатото изрази жалење за Сребреница и претходникот на Николиќ, Борис Тадиќ, упати слично такво извинување во 2005 година. Во изјавата Николиќ не признава дека масакрот бил геноцид, но е изненадувачка поради претходните изјави на Николиќ и неговата претходна поврзаност со Српската радикална партија, која негираше дека српските сили извршиле воени злосторства за време на балканските конфликти.
„Извинувањето на Николиќ претставува чекор напред, но е мал чекор бидејќи тој сé уште тврди дека геноцидот во Сребреница треба да се докаже и покрај неколкуте полноважечки пресуди на меѓународните судови“, рече за SETimes Јелена Милиќ, директорка на Центарот за евроатлански студии во Белград.
Извинувањето на Николиќ доаѓа по првата посета на двајца од тројца членови на трипартитното државно претседателство на Босна, Небојша Радмановиќ и Бакир Изетбеговиќ, минатата недела. Жељко Комшиќ, хрватски претставник и трет член на босанското државно претседателство, рече дека Николиќ ги навредил жртвите од босанскиот конфликт во периодот 1992-1995 година за време на својот говор на неодамнешната дебата на Генералното собрание на ОН за улогата на меѓународните судови за воени злосторства и одби да дојде во Белград.
Во својот говор пред ОН, Николиќ го опиша Хашкиот трибунал како „инквизиција“ и додаде дека „фактот што судот ги прогласува за виновни само политичките водачи на едната страна -- српските -- фрла голема сенка врз целиот суд“.
Комшиќ издаде изјава во која го поздравува извинувањето на Николиќ. „Оваа изјава на претседателот Николиќ сигурно ќе придонесе за развојот на подобри односи меѓу БиХ и Србија во иднина. Еден ваков вид изјава сигурно ќе ги релаксира работите во целиот регион“, рече тој.
Во Хрватска, Милорад Пуповац, претседател на Независната демократска српска партија (СДСС) рече дека извинувањето на Николиќ може да ги подобри односите.
„Ова е потврда на свеста за тежината на злосторството што беше извршено, за одговорноста која ја чувствуваат сите оние кои го претставуваат српскиот народ, каде што припадниците на српскиот народ или луѓето кои извршуваа некакви должности во име на државата Србија извршија злосторства врз припадниците на бошњачкиот народ“, рече Пуповац за SETimes.
Када Хотиќ, претседателка на здружението Мајките на Сребреница, го повика Николиќ да признае дека масакрот во Сребеница беше чин на геноцид.
„Оваа изјава е голем чекор напред и јас ја поздравувам, имајќи го предвид она што сегашниот претседател на Србија го велеше пред 10 или 20 години“, рече таа за SETimes. „Но, тој се извини за злосторството, а не за геноцидот. Злосторства и геноцид, тоа не е исто. Злосторство е и кога ќе удрите некого. Ако повеќе од 8.000 од вашите сакани се убиени за само неколку дена, ако толку многу жени се силувани, ако луѓето се протерани и им се уништени нивните свети места, тоа можеме да го наречеме само со едно име, геноцид.
Дали треба Босанците да го прифатат извинувањето на Николиќ или треба да бараат тој да ги признае убиствата како геноцид? Споделете ги вашите мислења во просторот долу. 
