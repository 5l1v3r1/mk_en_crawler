22/09/2011
Билјана Пекушиќ за Southeast European Times во Белград -- 22.09.11 
Тој не избра да се бори за Муамер Гадафи, или за либиските бунтовници. Но, Зоран Г., жител на северно Косово и поранешен платен војник, вели дека сфаќа зошто другите го прават тоа.
„Би одел во Либија или која било друга земја да се борам за добра плата“, рече тој за SETimes. 
Уште од почетокот на превирањата во февруари, имаше извештаи за балкански платеници во оваа северноафриканска држава. Медиумите минатата недела објавија дека бунтовничките борци убиле голема група платени борци во градот Мисурата, вклучително и деветмина Хрвати, 12 Срби и непознат број Бошњаци.
Таа приказна останува непотврдена, а тешко се доаѓа до детали за вкупниот број балкански платеници активни во државата. Сепак, експертите за воени операции велат дека имаат доволно податоци за груба проценка.
„Според моите информации, околу 250 луѓе од Србија се наоѓаат во Либија“, рече за SETimes воениот аналитичар Љубодраг Стојадиновиќ. Тој рече дека неколку стотици добро обучени војници излегле од балканските војни, и се подготвени да го искористат своето знаење. 
Платениците се водени од ветувањето за парична добивка, а не од политиката или идеологијата, додаде Стојадиновиќ. 
„,Кучињата на војната’ заработуваат од 2.000 до 5.000 долари или евра [месечно], во зависност од тоа кој ја дава понудата и како ги организираат ангажманите“, рече тој.
Според Зоран (45), кој вели дека се борел на три меѓународни воени полиња по крајот на балканските конфликти, не е тешко да го најдеш патот до военото поле. Различни „безбедносни агенции“ ангажираат квалификувани индивидуалци и го организираат нивниот трансфер, објаснува тој.
Миле Милошевиќ, претседател на српското Здружение на воените ветерани, ги опишува платениците како професионални војници кои одговараат на понудите -- од режимот на Гадафи -- за нивните услуги. 
„Ако се повикани од либиските бунтовници, тие ќе им одговорат на бунтовниците“, рече Милошевиќ за SETimes. 
Членовите на здружението кои говореа за SETimes рекоа дека има регионална мрежа контакти кои се вклучени во договарањето на работата на платениците. Некои, додаваат тие, се поврзани со државните безбедносни служби.
Психологот Филип Глишиќ се согласува дека парите се примарен фактор, но вели дека не се и единствениот. Станувањето платеник, исто така, им носи на некои поединци чувство на лична вредност, рече тој.
„Тоа е посебен профил на луѓе. Тие би се бореле дури и без пари, за да се докажат или да вршат одмазда“, рече Глишиќ за SETimes. „Оние кои одат само да ја избегнат сиромаштијата честопати стануваат лесен плен на бојното поле.“
Таткото на Милорад Дуниќ, 27-годишник од Лозница, вели дека стравува за неговиот син и е лут што владата не помага.
„Милорад само ни кажа дека ќе заработи многу пари“, рече тој, тврдејќи дека неговиот син заминал за Либија како градежен работник, а не како платеник. Тој рече дека не го знае името на претпријатието што го ангажирало, ниту, пак, во каков градежен проект работи.
