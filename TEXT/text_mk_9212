10/09/2012
Александар Павлевски за Southeast European Times во Скопје -- 10.09.12
Земјите во целиот регион ги разгледуваат начините за заштита на децата од педофилите и другите невидливи опасности на Интернет.
Регионалните податоци покажуваат дека 20 отсто од децата кои користат Интернет стануваат цел на онлајн предатор или педофил. Од оние што стануваат цел, 77 отсто се на возраст од 14 години и повеќе, додека 22 отсто се на возраст меѓу 10 и 13 години. Од децата кои се среќаваат со сексуална содржина онлајн, 93 отсто не ги информираат родителите, рече советникот за социјални медиуми и софтвер продуцент Дарко Дисоски.
Неколку земји заземаат различни пристапи во однос на проблемот. Србија пред две години формираше работна група за справување со оналајн педофилите, а досега уапси 40 лица.
Во Бугарија, пак, властите им даваат на родителите поголема контрола над она што го гледаат нивните деца онлајн, нудејќи им софтвер кој следи веб-страници и отчукувања на тастатурата и им испраќа секојдневни извештаи. Напорите имаат за цел да им олеснат на родителите да ги држат децата настрана од страниците на кои може да им пристапат непожелни возрасни лица.
Македонското Министерство за информатичко општество и администрација ги најави плановите за отворање линија за помош, којашто ќе помогне да се образоваат родителите и децата во врска со начините на кои може да ја минимизираат изложеноста и да пријават нелегален онлајн материјал. Невладините организации беа, исто така, повикани да се приклучат на напорите.
„Важно е да се има предвид дека ова е релативно нов феномен, кој бара големо внимание и напори во иднина за да ги заштитиме нашите сакани“, рече за SETimes Дисоски, кој е, исто така, активен претставник во невладиниот сектор. „Сите сме тука за да помогнеме.“
Според Дисоски, невладините организации нудат бесплатен софтвер за заштита на децата, објаснувајќи дека во ситуација кога 62 отсто од македонските семејства поседуваат компјутери, а 54 отсто користат Интернет, родителите мора да побараат бесплатни софтверски алатки и да ги користат за заштита на децата.
Таа препорака е во согласност и со советот на министерството.
„Тие [софтверските програми] може да се добијат во која било ИТ продавница или да се преземат од Интернет. Родителите ќе можат да ги одредат параметрите кога нивните деца ќе можат да користат Интернет; колку долго, кои страници и која содржина ќе можат да ја видат. Тоа е еден од првите чекори за заштита на децата преку Интернет“, рече министерот за информатичко општество и администрација, Иво Ивановски.
Целта на проектот е да се oпфатат одреден број прашања како на локално, така и на национално ниво, при што клучните области на загриженост се нелегалните содржини, детската порнографија, онлајн додворувањето, говорот на омраза и заштитата на децата на Интернет.
Ќе се формираат локални центри за подигање на свеста кај локалното население, кои ќе помогнат да се креираат национални кампањи наменети за децата, младите, родителите и наставниците, објасни Ивановски.
Напорите ќе ги координира Национален провајдер на Интернет дежурна линија.
„Ќе се фокусираме на развојот на едноставни алатки за пријавување од страна на Интернет заедницата, развој и спроведување на соодветни алатки за подесување на приватноста според возраста, како и поширока употреба на класификацијата на содржините и поширока достапност и употреба на алатките за родителска контрола“; изјави за SETimes Виолета Ѓорѓиевска, извршен претставник на македонскиот провајдер на Интернет дежурна линија.
За помалку од една година Македонија регистрираше повеќе од 400 ИП адреси кои презеле 4.323 различни документи на детска порнографија. Пребарувањето на зборовите „борба“ и „тепање“ резултираше со повеќе од 300 видео-снимки во границите на државата.
Пронајдени се преку 25.000 онлајн видео-снимки со ксенофобична или националистичка содржина. Во пребарувањето за вулгарности, истражувачите пронајдоа 41 милиони случаи со кирилична азбука и 106 милиони со латинична азбука.
Македонија ќе бара секој од нејзините провајдери на дежурни линии да се зачлени во Меѓународната интернет хотлајн асоцијација (ИНХОПЕ), според плановите на проектот. Формирана во 1999 година, и составена од 42 хотлајн провајдери на светско ниво, програмата е поддржана од Програмата за побезбеден Интернет на Европската комисија, со единствена цел да одговори на нелегалната содржина заради одржување на Интернет безбедноста за своите корисници.
Плановите, исто така, најавуваат дека Македонија ќе ја зајакне контролата и законските санкции против оние кои ги доведуваат во опасност децата и младите луѓе преку Интернетот. Кривичниот законик дефинира 38 онлајн дејствија како „кривични дела“, за кои специјализирана единица ќе има ингеренции за судско гонење покрај нејзината сегашна улога во борбата против Интернет криминалот и детската порнографија.
Иако многумина веруваат дека родителите може да бидат повеќе информирани, голем број од нив се чини дека се подготвени да се вклучат.
„Искрено, не знам што гледаат моите деца на Интернет“, рече Оле Николовска од Скопје, признавајќи дека нејзините три мали ќерки поминуваат меѓу 6 и 12 часа неделно на Интернет.
„Немаме контрола над содржината што тие ја гледаат, но би сакала некој да ме обучи или да ми даде програма која ќе ми овозможи да видам што гледаат тие, за да ги заштитам од штетно мешање“, рече таа. „Секоја помош е добредојдена.“
