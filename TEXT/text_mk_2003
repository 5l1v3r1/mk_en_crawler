26/11/2004
(Southeast Europe Online - 26/11/04; Европска комисија, РФЕ/РЛ, ББС, ХИНА - 25/11/04; Британска канцеларија за надворешни работи и комонвелт - 24/11/04)
Европската комисија (ЕК) е разочарана од соработката на Хрватска со Меѓународниот кривичен трибунал за поранешна Југославија (МКТЈ), им рече во четвртокот (25-ти ноември) новиот комесар за проширување на ЕУ, Оли Рен, на официјалните претставници во Загреб. Властите, додаде тој, мора да вложат максимални напори за подобрување на односите со судот во Хаг пред самитот на ЕУ следниот месец. 
„Ние ја охрабруваме и побаравме до Владата да стори сé што е во нејзина моќ до средината на декември за да ја поправи сегашната состојба на ова поле и да осигури целосна соработка со Трибуналот“, рече Рен по разговорите со хрватскиот министер за надворешни работи Миомир Жужул. 
Хрватска, која стана официјален кандидат за ЕУ во јуни, очекува да добие датум за започнување на разговорите за членство во Унијата за време на дводневниот самит во Копенхаген на 16-ти декември. И покрај тоа што Хрватска доби добри оценки за своите напори за економски и политички реформи, целосната соработка со МКТЈ и понатаму останува клучен предуслов за напредокот на патот кон ЕУ, рече Рен. 
Официјалната посета на Загреб беше прва за Рен по преземањето на функцијата во понеделникот. Во вторникот обвинителката за воени злосторства на ОН, Карла дел Понте, му кажа на Советот за безбедност на ОН дека апсењето и предавањето на Анте Готовина, хрватскиот генерал во бегство, претставува единствена пречка за целосната соработка на Хрватска со МКТЈ. 
Готовина, кој заедно со воените водачи на босанските Срби, Радован Караџиќ и Ратко Младиќ, се наоѓа на врвот од листата на најбарани обвинети од страна на Трибуналот на ОН, беше обвинет во јуни 2001 година. МКТЈ го смета за одговорен за злосторствата извршени за време на конфликтот во Хрватска 1991-1995 година. Готовина исчезна набргу откако хрватските власти го информираа дека е покренато обвинение против него. 
Изразувајќи недоверба во врска со ефикасноста на мерките што ги преземаат хрватските власти за апсење на бегалецот, Дел Понте во вторникот рече дека постојат силни индикации дека „доброорганизирана мрежа на поддршка, во која се вклучени и државни структури“ му помага да ја избегне правдата. 
„Кога Готовина ќе му биде предаден на Хашкиот трибунал, ќе може да се каже дека, навистина, Хрватска целосно соработува до Трибуналот“, рече обвинителката на ОН. „Сé додека Готовина не биде пронајден, без оглед дали во или надвор од Хрватска, и предаден, тоа ќе значи дека мрежите што ги заштитуваат воените злосторници се помоќни од оној дел на Владата кој вистински сака целосно да соработува со Трибуналот“, додаде таа, барајќи од меѓународната заедница да продолжи со притисокот врз Загреб за фаќање на бегалецот. 
По извештајот на Дел Понте, британскиот министер за Европа, Денис Мекшејн, ги предупреди Босна и Херцеговина, Хрватска и Србија и Црна Гора дека нивното континуирано неисполнување на обврските кон МКТЈ „се разбира дека ќе има последици“ врз нивните изгледи за пристап во евро-атланските структури. 
