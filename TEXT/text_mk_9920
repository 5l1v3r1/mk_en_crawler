09/04/2013
Дражен Ремиковиќ и Линда Карадаку за Southeast European Times во Љубљана и Приштина -- 09.04.13
Словенската полиција отпочна сеопфатна истрага за штетите што му се нанесени на Телеком Словенија од страна на менаџментот на претпријатието во периодот од 2006 до 2010 година, а експертите велат дека полициската акција ги надополнува домашните и регионалните напори за спротивставување на софистицираната корупција.
„Полицијата уапси седум лица за злоупотреба на службената должност и економски криминал [извршени] во случајот на телекомот. Тие се осомничени дека предизвикале штета од 25 милиони евра. По анализата на конфискуваните податоци, ќе го преставиме кривичниот случај против нив пред државното обвинителство на Словенија“, рече за SETimes Драго Менегалија, претставник за односи со медиумите во словенечката полиција.
Ако бидат осудени, осомничените се соочуваат со осум години затвор.
Словенечкиот министер за економија, Матеј Лаховник, издаде изјава во која се вели дека до колку надзорниот одбор на самото претпријатие не ги провери сомневањата за нерегуларности кај инвестициите на Телеком Словенија во косовскиот мобилен оператор Ипко и македонскиот Космофон, тоа ќе го направи државата.
Словенечката влада е најголем акционер во Телеком Словенија и поседува 52 отсто од операторот, 75 отсто од Ипко и има целосна сопственост на Космофон. Телеком Словенија инвестираше 19,5 милиони евра во првичниот Ипко-Нет во 2006 година, кој тогаш беше само интернет провајдер, додека за 190 милиони евра го купи Космофон во 2009 година, најголемата словенечка инвестиција во странство таа година.
„Медиумите објавија дека операторите во Косово и во Македонија се, исто така, вклучени, но мораме да бидеме чесни и да кажеме дека претпријатијата од ЕУ ... го сметаат Балканот за коруптивна област и така и се однесуваат кога одат да водат бизнис таму“, рече за SETimes Давор Џенеро, професор на Факултетот за политички науки во Загреб.
Словенечките медиуми објавија дека поранешниот директор на Телеком Словенија, Бојан Дермели, и другите уапсени, се осомничени за присвојување 10 милиони евра во вид на мито во Косово, со цел да добијат лиценца за мобилен оператор.
„Ваквите суми, кои, наводно, се користеле за мито, го прават овој случај на корупција високо-профилен, имплицирајќи високи државни претставници“, рече за SETimes Мерита Мустафа, програмски менаџер во Косовскиот демократски институт/Трансперенси интернешнал.
„Апсењата во Словенија треба да послужат и како почетна точка за нашата држава и нејзините институции, да го следат и понатаму овој случај и да ги казнат оние кои биле вклучени во ваква голема корупциска афера“, додаде Мустафа.
Словенија направи највеќе за искоренување на корупцијата во споредба со другите балкански држави, иако изгуби 10 милијарди евра од корупција во изминатите 20 години, според Горан Клеменчиќ, претседател на словенечката Антикорупциска комисија.
„Но, секако, важно е регионалните држави да соработуваат за понатамошно намалување на истата. Не воспоставивме транспарентност и законски механизми, што е единствениот начин за ефикасна борба против корупцијата во малите држави и затворените економии како Словенија“, рече Клеменчиќ за SETimes.
Албан Кастрати, директор за односи со јавноста во косовското ИПКО Телекомуникации, негираше дека претпријатието е под истрага, спротивно на тврдењата во косовските медиуми. 
„[Остануваме фокусирани] на развивање на бизнисот, грижата за клиентите, новите услуги и создавање вредности за опкружувањето во кое работиме“, рече Кастрати за SETimes. Кастрати објасни дека во официјалното соопштение на Телеком Словениа се вели дека словенечките инспектори се заинтересирани за законските операции кои датираат од 2006 година.
„Тие не се поврзани со работата на актуелниот менаџмент во Словенија или Косово“, рече тој.
„Во врска со овие случаи, ние секогаш контактираме со властите во одредени држави за размена на информации и подигање на истрагата до ниво ,добро сработено'. Не можам официјално да потврдам дали словенечката полиција побарала помош од Косово и Македонија ... бидејќи истрагата сè уште не е завршена“, рече Менегалија.
 Што треба да направи словенечката влада за да ја искорени корупцијата во зделките со остатокот од Балканот? Сакаме да ги слушнеме вашите идеи во делот за коментари.  
