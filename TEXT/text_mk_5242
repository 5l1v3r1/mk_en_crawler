29/10/2010
Од Линда Карадаку за Southeast European Times во Приштина – 29/10/10
Предвремените избори во Косово се поблизу од кога и да е. Во четвртокот (28-ми октомври) Новата косовска алијанса (НКА) поднесе барање за гласање доверба во парламентот. Истото беше потпишано од 40 пратеници, вклучително и членовите на владејачката Демократска партија на Косово.
Една ваква иницијатива, најверојатно, ќе води до распуштање на парламентот и оставка на владата. Пратениците ќе разговараат за истата следниот вторник. 
Во меѓувреме, една од најголемите политички партии -- Демократската лига на Косово (ЛДК) -- поминува низ жестока внатрешна борба и може дури да се соочи и со поделба. 
Поранешниот министер за здравство, Бујар Букоши, и Уке Ругова, син на починатиот претседател Ибрахим Ругова, ги објавија плановите за алтернативна кандидатска листа за време на изборите. 
Листата, наречена „ЛДК-Ибрахим Ругова“ ќе влезе во трката како граѓанска иницијатива и ќе предложи 100 кандидати. 
Овој потег е директен предизвик за Фатмир Сејдиу, актуелен претседател на партијата кој неодамна поднесе оставка од функцијата претседател на Косово по одлуката на уставниот суд. 
„Сторивме сé што беше можно да се стори во контекст на контакти, разговорите и за жал, не можевме да се согласиме“, рече Букоши за КТВ, локална мрежа. „Последните разговори меѓу Уке Ругова и Сејдиу не дадоа ништо заедничко. Имаше многу различни и спорни позиции во врска со отворањето на ЛДК, деблокирањето на партијата и партискиот изборен процес.“
„Оваа трка беше уништена од г-дин Сејдиу“, рече Букоши, додавајќи дека повеќе не е кандидат за раководната позиција во ЛДК. 
Тој инсистираше на тоа дека алтернативната листа на ЛДК што ја доставиле тој и Ругова едноставно има за цел да ги зголеми шансите на партијата и не значи нова политичка формација. 
Ругова се согласи, велејќи дека иницијативата ќе ги привлече гласачите на ЛДК кои се разочарани од актуелното раководство.
Сејдиу реагираше во интервју објавено во петокот во Коха Диторе. Тој рече дека неговата партија не дозволува фракции.
„ЛДК нема два потписи ... таа ќе биде претставена во Централната изборна комисија како една партија“, рече тој. 
Висок партиски претставник, генералниот секретар Раме Манај, зазеде слична позиција во интервјуто за Би-Би-Си од четвртокот. Тој рече дека барањата за оставка на Сејдиу „се дел од сценариото создадено од луѓе кои не й припаѓаат на ЛДК“.
