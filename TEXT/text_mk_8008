03/11/2012
Енди Дабилис за Southeast European Times во Атина -- 03.11.12
Додека Грција останува без пари и време, разнишаната коалициска влада на премиерот Антонис Самарас се соочува со најклучниот тест в среда (7-ми ноември), кога планот за кратење на трошоците и зголемување на даноците во висина од 13,5 милијарди евра оди пред парламентот, за време на планираниот штрајк и протести на синдикатите.
Ова се случува додека партнерите на водачот на партијата на конзервативците, Нова демократија, социјалистите на ПАСОК и малата Демократска левица, се соочуваат со бунтови во своите редови против новите мерки на штедење што ги бара Тројката на ЕУ-ММФ-ЕЦБ во замена за ослободување на долгоодложуваната транша од 31,1 милијарди евра. 
Самарас предупреди дека Грција ќе остане без пари до 16-ти ноември ако не се согласи со барањата на кои се спротивставуваат неговите партнери.
Ако се случи тоа, гласачите нема да имаат каде да се свртат. Панајотис Лафазанис, портпарол на парламентот за големата опозициска партија Коалиција на радикалната левица (СИРИЗА), изјави за телевизија АНТ1 дека ако се одржат нови избори и истата победи „ние не сме подготвени да управуваме“.
По завршувањето на разговорите со Тројката, Самарас се обидува да го спречи распадот на својата четиримесечна влада, соочена со социјални немири. Грција веќе две и пол години се соочува со мерки на штедење откако започна првата серија од 109 милијарди евра заеми за спас, но економијата се влошува. 
Новите проценки сега покажуваат дека општиот долг може да достигне 189,1 отсто од БДП следната година, што е полошо од проценетите 182,2 проценти. Тројката сака истиот да се намали на 120 отсто до 2020 година, за што според многу аналитичари веројатноста е многу мала.
Со невработеност од 24 отсто -- 55 отсто од оние помлади од 25 години -- и 68.000 бизниси затворени од почетокот на мерките на штедење, бројките не одат во прилог на владата, а тензијата ги тера некои членови на ПАСОК и Демократската левица да ги напуштат редовите и да кажат дека ќе гласаат против пакетот.
„Мерките ќе поминат, но тогаш тие ќе мора да се спроведат. Ако Демократската левица одлучи да не гласа за истите, владата може да се најде во тешка позиција“, рече за SETimesАнтонис Клапсис, шеф за истражување на Институтот за демократија Констандинос Караманлис, експертска група на Нова демократија.
„Ако мерките не бидат изгласани, владата ќе мора да даде оставка, бидејќи нема да има мнозинство. Ние, најверојатно, нема да можеме ниту да одржиме нови избори бидејќи нема доволно пари“, рече тој.
Цените на акциите паѓаат, продавниците и рестораните се затвораат, екстремизмот и криминалот растат, како и привремените штрајкови, додека владата очајнички се обидува да го спречи колапсот на економијата, обидувајќи се да ја убеди скептичната јавност да се согласи на нови жртви.
„Проблемот е што никој не верува дека ова е последен круг мерки на штедење и никој не й верува на владата или Тројката, и јасно е дека не можеме да продолжиме вака“, рече заSETimesЈоргос Цогопулос, истражувач на Грчката фондација за европска и надворешна политика. „Дури и да поминат мерките, вистински предизвик е да се спроведат реформите и се чини дека тие нема да можат да го направат тоа.“
Министрите за финансии на еврозоната треба да се состанат на 12-ти ноември за да одлучат дали ќе ослободат нови финансиски средства за Грција.
И покрај зголемените тензии, министерот за финансии, Јанис Стурнарас, рече дека „расположението е добро“, како и дека буџетскиот пакет ќе помине. Владата технички има 177 гласови во парламентот од 300 члена, но некои проекции покажуваат дека само 153 членови ќе го поддржат пакетот.
„Владата ќе ги усвои овие мерки со мало мнозинство ... но не може да продолжи засекогаш“, рече за SETimesСтратос Георгулас, професор по социологија на Универзитет на Егејот, на островот Лезбос.
