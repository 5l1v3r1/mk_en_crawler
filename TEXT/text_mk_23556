25/03/2009
САРАЕВО, Босна и Херцеговина (БиХ) -- Двајца босански Срби во вторникот (24-ти март) добија затворски казни за злосторства против човештвото извршени за време на конфликтот во БиХ во периодот 1992-1995 година. Крсто Савиќ, поранешен началник на полициските сили на босанските Срби во регионот Требине, учествувал во прогонот на муслиманските и хрватските цивили помеѓу мај и декември 1992 година, објави босанскиот суд за воени злосторства. Овие злосторства -- вклучително и убиства, депортации, затворање, тортура и силување -- се случиле во Гацко, Билеча, Калиновик и Невесиње, објави судот, кој го осуди Савиќ на 20 години затвор. Судот осуди и еден од неговите подредени, Милко Мучибабиќ, за учество во затворањето на цивили во истиот овој период. Тој доби казна од пет години и три месеци затвор. (АФП, е-Новине, Ројтерс, БХРТ, Независне новине - 24/03/09)
