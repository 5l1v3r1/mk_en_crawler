12/07/2005
Од Јелепа Тусуп за Southeast European Times во Белград – 12/07/05
На десетгодишнината од масакрот во Сребреница, Србите се уште имаат двоен став во врска со најголемото злосторство во Европа по Втората светска војна. Повеќето лица интервјуирани од страна на телевизиските екипи се согласуваат дека е потребно извинување, но велат дека сите страни во конфликтот треба да се обвинат и да изразат покајување. Некои се обидуваат да го минимизираат значењето на Сребреница, правејќи споредба со другите инциденти во кои Србите биле жртви. Малкумина -- претежно постари мажи -- се пркосни. „Тие треба да ни се извинат нам“, рекол еден. 
Медиумите, исто така, се поделени. Некои телевизии, како што е Б92 и Студио Б, ја пренесуваа во живо церемонијата од понеделникот, но српската национална телевизија не го стори тоа. Сепак, сите телевизиски канали половина од терминот на ударните вести го посветија на годишнината. Весниците дадоа широк осврт на посетата на српскиот претседател Борис Тадиќ на Поточари, како и коментари и потсетување на настаните поврзани со Сребреница во јули 1995 година. 
Српскиот парламент одржа едноминутно молчење за жртвите од Сребреница, Братунац и Скелане, како и за оние кои загинаа во минатонеделните бомбашки напади во Лондон. Но, присутни беа само претставниците на владејачката коалиција. Пратениците од демократските и радикалните партии не беа информирани за комеморативниот чин, со што беа изоставени. Она што требаше да биде настан со длабоко значење стана причина за политичка расправија. 
Најјасната порака дојде од Тадиќ, кој присуствуваше на церемонијата во Поточари. Пред своето заминување, тој рече дека неговата посета значи искажување на почит кон жртвите. 
„Ние не стоиме зад овие воени злосторства. Мораме да покажеме растојание помеѓу воените злосторства и граѓаните; иднината на Србија зависи од нас. [Другата причина] за одењето во Сребреница е потребата за создавање целосна доверба и соработка помеѓу земјите во овој регион. Голем број воени злосторства се извршени и против српскиот народ и се очекува правдата да ги стигне и оние што беа вклучени во истите. Сепак, потребна е доблест и сила за да се осудат воените злосторства извршени проти друга нација во име на нашата нација“, рече Тадиќ. 
Два инцидента можеби најдобро ја покажуваат поделената атмосфера во Србија во поглед на воените злосторства. Во неделата 100 членови на организацијата „Жени во црно“ се обидоа да одржат комеморација за жртвите од Сребреница во Белград. Тие беа пресретнати од група млади лица кои извикуваа закани и ги нападнаа со солзавец. 
Во Нови Сад, пак, организаторите на фестивалот „Егзит“ планираа да емитуваат порака на мир во неделата на полноќ. Требаше да се пушти песната на Ени Ленокс „Го спасив светот денес“, по што ќе следела порака „Десет години подоцна да им ветиме на нашите деца и нивните деца дека Сребреница, Братунац, Вуковар, Олуја, Ахмици, Ѓаковица, Старо Гацко нема да се повторат. Никогаш повеќе.“ Сепак, во последен момент организаторите го прескокнаа тој дел од програмата, откако локалната полиција предупреди за заканата со бомба. 
