17/04/2012
Ивана Јовановиќ за Southeast European Times во Белград -- 17.04.12
Данокот на додадена вредност (ДДВ) во регионот се движи од 17 до 25 отсто и таа разлика, како и честите зголемувања на стапките, сé повеќе ги поттикнуваат потрошувачите да бараат стока во земјите со пониски даноци, лишувајќи ги своите домашни влади од собирање на многу потребните буџетски средства.
„Во делови од источна Хрватска, долж реката Сава, потрошувачите сега купуваат стока во Босна и Херцеговина (БиХ), како и во Словенија и Унгарија“, рече за SETimes Дренислав Жекиќ, директор на Српската стопанска комора во Хрватска.
Хрватска води во регионот со највисок ДДВ од 25 отсто, но другите регионални земји-членки на ЕУ, Романија, Грција и Бугарија се веднаш зад неа со 24%, 23% и 20%. 
„Секогаш е подобро за една економија даноците да се ниски, но нашата реалност е дека нема политичка волја за создавање услови за ниски даноци, како и помали владини трошења“, рече за SETimes Александар Стевановиќ, економист во српскиот Центар за слободна трговија.
Но, српските власти објавија дека и тие ќе го зголемат сегашниот ДДВ од 18 отсто.
Стевановиќ објасни дека зголемувањето на ДДВ ќе доведе до инфлација и граѓаните ќе добијат помалку стока и услуги во однос на нивниот доход. 
„Ако [истовремено] не се зголемат платите, оние луѓе кои создаваат вредност ќе изгубат, а оние што добиваат пари од буџетот ќе имаат корист, без огромна даночна евазија“, рече Стевановиќ.
Додека набљудувачите велат дека даночните зголемувања ќе бидат одложени во Србија за по изборите на 6-ти мај, бизнисмените се против какви било зголемувања на ДДВ. 
„Данокот се наплаќа однапред и претпријатијата мора да платат ДДВ по доставувањето на фактурата, без оглед на тоа дали фактурата е платена. Целиот ризик на неплаќањето паѓа на бизнисмените. Владата си го остварува својот дел без оглед дали бизнисот се реализира“, рече за SETimes Мирољуб Алексиќ, претседател на српската Алко груп.
Другите регионални земји како Црна Гора -- која има најнизок ДДВ во регионот, од 17 отсто -- се придржуваат на одлуката да не го зголемуваат данокот.
„Ние сметаме дека ова е соодветно на постојните економски услови во Црна Гора и, исто така, поради тоа што придонесува за создавање на конкурентна и стимулирачка инвестициска и бизнис средина“, рече за SETimes Милица Вулетиќ, од Црногорската даночна администрација.
Слично на тоа, македонскиот премиер Никола Груевски рече „ние вложуваме максимални напори ... да не ги зголемиме даноците“.
Стандардната стапка на ДДВ во Македонија е 18 отсто, но за некои производи истиот е 5 отсто, за да се стимулира потрошувачката и економскиот раст. Плаќање даноци 2012 на Светската банка, ја става Македонија на четвртото место во светот со нејзината ниска кумулативна даночна стапка од 9,7 отсто.
Економистите тврдат дека одржлива стапка на ДДВ е онаа што овозможува оптимално полнење на државните куфери, но не охрабрува потрошувачка миграција, ниту даночна евазија.
„Решението за сите земји и регионот е да воведат слични стапки на ДДВ“, рече Жекиќ.
Со оглед на тоа што регионалните земји се залагаат за пристапување во ЕУ, тие се очекува да го зголемат својот ДДВ поблизу до нивото на земјите-членки на ЕУ. 
Релевантното прашањето тогаш се однесува на нивото на трошење на владата, според Стевановиќ. Високата стапка на ДДВ има смисла само ако даноците на работна сила и капитална добивка се ниски. „Србија може да го зголеми својот ДДВ само ако ги намали другите даноци“, рече тој. 
Ако не го стори тоа, објасни Стевановиќ, зголемувањето на ДДВ ќе биде уште еден залуден потег на владата кој ќе биде придружен со даночна евазија и зголемување на сивата економија. Ова важи за сите земји во регионот, рече тој.
Во Хрватска некои даноци на работната сила беа намалени за да се компензира за зголемувањата на ДДВ.
