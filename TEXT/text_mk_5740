25/04/2011
Од Алина Лехтинен за Southeast European Times во Истанбул -- 25/04/11
Турската хуманитарна група ИХХ, одговорна за организирање на минатогодишната контроверзна флотила за Газа, планира слична акција следниот месец. Владини претставици потврдија на 14-ти април дека Израел ја повикал Анкара да ја прекине престојната мисија. Сепак, тие инсистираат дека немаат право да ги спречат бродовите да пловат.
Осум турски и еден американски државјанин со турско потекло загинаа за време на минатата хуманитарна мисија по рацијата на израелските командоси. Флотилата ИХХ ја прекрши блокадата на Газа наметната од Израел, кој рече дека дејствувал во согласност со меѓународното право. 
Аналитичарите велат дека иако Турција и досега беше критички насторена кон израелската политика кон Палестинците, нејзиниот тон се заостри откако премиерот Реџеп Тајип Ердоган и Партијата на правдата и развојот (АКП) дојдоа на власт.
„Во Турција, луѓето отсекогаш се грижеа за Палестинците, но претходно креаторите на надворешната политика не обрнуваа многу влијание на јавното мислење“, рече Кемал Киришчи, од Универзитетот Богазичи. „Сега е поинаку. АКП е многу добра во популизмот“, рече тој.
Во последниве години Турција сака да има посредничка улога меѓу различните групи на Блискиот Исток и Северна Африка. Претходно овој месец Турција објави дека е можно да биде домаќин на состанок меѓу двете спротивставени палестински групи, Фатах и Хамас. 
„Турција неодамна објави дека има конкретна мисија како земја која е стратешки лоцирана меѓу Блискиот Исток и Европа. Турција се смета себеси за креатор на редот и модел за остатокот од регионот“, рече Тарик Огузлу, професор на Универзитетот Билкент, за SETimes. 
Но, според Јаир Хиршфелд, од Универзитетот во Хаифа, Турција ги поткопува официјалните владетели во Палестина разговарајќи со Хамас. 
„Ќе беше многу важно Турција да го признае официјалното палестинско раководство. Играњето игри околу ова и поткопувањето на официјалното раководство не е многу конструктивно“, рече Хиршфилд. 
По кризата со флотилата минатата година, во Турција се појави антиизраелско чувство. Популарниот филм кој почна да се прикажува во јануари, Долина на волците, ги прикажува Израелците како жедни за крв негативци. 
Минатиот декември имаше редок момент на соработка, при што Турција испрати помош за Израел за време на шумскиот пожар на планината Кармел, при што загинаа најмалку 44 лица. 
И покрај обилството прашања кои мора да се решат за да се подобрат односите, некои експерти имаат надеж. 
„Турската страна мора да признае дека притиснувањето на Израел не им служи на турските интереси“, објасни Киришчи. „Турција мора да ја придобие довербата на Израел. Ова, се разбира, е тешко да се постигне ако израелската домашна политика продолжи и понатаму да се движи на десно и израелската влада продолжи да го повредува народот во Газа.“ 
„Она што мораме да го направиме е да седнеме мирно и да спречиме глупави дејства од двете страни и да видиме како можеме да ги претвориме заедничките стратешки интереси во регионот во наша политика на соработка“, рече Хиршфилд. „Израел има многу пријатели во Турција и Турција има многу пријатели во Израел. Наоѓањето решение е во интерес на двете страни.“
