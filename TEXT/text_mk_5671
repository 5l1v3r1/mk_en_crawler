21/12/2010
Од Игор Јовановиќ за Southeast European Times во Белград – 21/12/10 
Српските обвинители за воени злосторства ги испитуваат трите одделни случаи засновани на извештајот на Советот на Европа од известувачот Дик Марти, изјави портпаролот за SETimes. 
„Можам само да кажам дека отидовме понапред во истрагата отколку Марти, но не можам да откријам никакви детали“, рече Бруно Векариќ. „Собравме многу докази, вклучително и сведочења на сведоци, и ги откривме идентитетите на одредени жртви.“
Канцеларијата на обвинителот вели дека се сомнева оти околу 500 луѓе биле предмет на трговијата со органи -- околу 400 Срби и 100 други не-Албанци. Пред три години српските обвинители повикаа на соработка со нивните албански колеги, но никогаш не беше отпочната заедничка истрага. 
Два од три случаи, наводно, го вклучувале косовскиот премиер Хашим Тачи, поранешен водач на сега распуштената Ослободителна војска на Косово (ОВК). Српските обвинители велат дека ги испитуваат можните кривични дела во кои бил вмешан Фатмир Лимај, поранешен соработник на Тачи, кој се соочува со обвиненија пред Меѓународниот кривичен трибунал за поранешна Југославија (МКТЈ).
„Овој случај се претресува со согласност на Хаг, со оглед на тоа што Лимај е обвинет од Трибуналот“, рече Векариќ. Тачи ги отфрли обвинувањата во извештајот на Марти, опишувајќи ги како дело на „добро испланиран клуб против независноста, со цел да му се наштети на имиџот на Косово“. 
„Дик Марти мора да обезбеди добри адвокати, ако воопшто може да најде некои што ќе го бранат, бидејќи под ниедни околности Марти не може да ја избегне правдата за оваа клевета“, рече Тачи во интервју за Ројтерс. Тој рече дека обвинувањата веќе биле испитани од УНМИК, МКТЈ и ЕУЛЕКС, и дека не е најден доказ за кривично дело. 
„Целта на овој извештај е да му се направи штета на имиџот на Косово, неговиот народ и сите Албанци во овој регион, да се забави признавањето на независноста на Косово, да се блокира почетокот на разговорите меѓу Косово и Србија, и да се одложи формирањето на новите институции“, рече премиерот. 
Косовската Адвокатска комора во Приштина искажа слично мислење.
„Извештајот нема докази и Комората нуди правна и професионална помош за сите што се споменати ... со цел да се дојде до фактите и да се заштити нивното достоинство“, рече Муса Драгуша, шеф на Комората.
Српскиот премиер Мирко Цветковиќ бара одговори. 
„Србија очекува темелна истрага во врска со наводите во извештајот на известувачот на Парламентарното собрание на Советот на Европа, Дик Марти, за нехуманиот третман на луѓето и трговијата со човечки органи во Косово“, рече Цветковиќ во соопштението за печатот издадено по неговиот состанок од саботата (18-ти декември) со албанскиот вицепремиер Илир Мета.
Сé уште не се знае дали ЕУЛЕКС ја разгледува можноста за истрага против Тачи. 
„[Мисијата] ги охрабрува сите со конкретни докази за тврдењата претставени во извештајот да го предадат доказот на надлежните власти“, рече портпаролот на ЕУЛЕКС, Карин Лимдал. 
 Мухамет Брашори во Приштина даде свој придонес за овој натпис.  
