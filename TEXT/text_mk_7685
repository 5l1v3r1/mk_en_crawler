21/06/2013
Цветина Борисова за Southeast European Times во Софија -- 21.06.13
Бугарите продолжуваат со протестите во најголемите градови на државата, откако извршија притисок за оставка на изборот на новата влада за директор на националната агенција за безбедност, но властите велат дека владата останува цврсто против барањето на демонстрантите за нејзина оставка.
Оставката би била лесен личен избор, но е политички неодговорно и би ја дестабилизирало земјата, рече премиерот Пламен Орешарски.
„Сфаќам дека дел од легитимитетот на нашата влада е изгубен, но во случај на оставка, нема да има никаков легитимитет во еден многу клучен период за земјата, кога истата мора да преговара со ЕУ за финансирање на околу 15 милијарди евра за следните седум години“, рече Орешарски.
Протестите започнаа со назначувањето на контроверзниот медиумски магнат Делјан Пеевски, 33-годишен пратеник од Движењето за слобода и права (ДПС) на етничките Турци, на чело на националната агенција за безбедност, по скратена процедура која вклучуваше брза измена на легислативата.
ДПС е коалициски партнер на владејачката Бугарска социјалистичка партија (БСП), која формираше малцинска влада на 29-ти мај, со поддршка од ултранационалистичката партија Атака.
Пеевски беше сменет во 2007 година од функцијата заменик-министер во сега веќе непостоечкото Министерство за природни катастрофи и итни ситуации, под сомневање за корупција. Тој беше повторно вратен на функцијата откако беа отфрлени обвиненијата.
„Ми беше срам да останам дома, бидејќи она на што сме сведоци денес претставува перверзија. Слични лица [како Пеевски] имаше и во претходната влада, но ова што се случува сега е премногу“, рече за SETimes Константин Петков (39), економист од Софија.
Протестите се случија само еден месец откако Бугарите ја избраа новата влада на предвремените избори на 12-ти мај.
Аналитичарите велат дека Бугарите се особено чувствителни на перципираните злоупотреби на функцијата, со оглед на тоа што кризата ја собори претходната влада предводена од ГЕРБ.
„Орешарски веќе ја потроши кревката доверба што ја имаше кога започна пред еден месец“, изјави за SETimes политичкиот аналитичар Димитар Аврамов. „Тешко е да се замисли стабилност на владата во ваква ситуација.“
Новата влада дојде на власт со намера да назначи експертска влада, а не политички фигури, ветување што според многумина, не го одржа.
Аврамов рече дека евентуални нови предвремени избори може да помогнат да се надмине политичката парализа, но луѓето треба да извршат притисок врз парламентот за измена на изборната легислатива или ризикуваат да се повтори ситуацијата од мај.
Различни предлози за измени во изборниот законик добиваат поддршка од граѓанското општество, вклучително и т.н. рангиран гласачки систем, според кој гласачите би ги рангирале кандидатите на партиските списоци по ред на претпочитање, и измени кои би обезбедиле транспарентност на активностите на изборната администрација и опција за поднесување жалби на нејзините одлуки.
Но, демонстрантите велат дека нема да се откажат додека владата не поднесе оставка.
„Протестирам против начинот на кој се управува со оваа држава“, рече за SETimes Георги Тодоров, 24-годишен демонстрант.
„Инсистирам на измени на изборниот законик; тие треба да загарантираат потранспарентни избори и избор на луѓе со високи морални вредности кои можат да ја променат оваа држава. Не ми е важно кој ќе биде на власт, важни се одлуките. Овие одлуки се апсурдни“, рече тој.
 Дали треба да се организираат нови избори во Бугарија? Споделете го вашето мислење во делот за коментари. 
