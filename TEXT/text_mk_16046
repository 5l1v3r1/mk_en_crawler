17/04/2006
БЕЛГРАД, Србија и Црна Гора -- Српската влада на крајот од минатата недела усвои нова национална стратегија за реформа на судскиот сектор до 2012 година, објави во неделата (16-ти април) министерот за правда, Зоран Стојковиќ. Во изјавата за националната телевизија РТС, Стојковиќ објасни дека стратегијата има за цел обезбедување на независни, транспарентни, одговорни и ефикасни судови, како и враќање на довербата на јавноста во судството.
Во врска со неодамнешното апсење на претседателот на белградскиот трговски суд, Горан Кљајевиќ, и судијката Делинка Ѓурѓевиќ, Стојковиќ негираше дека владата се обидува да влијае врз судовите. Тој истакна дека тие двајца, заедно со уште седум други лица, биле уапсени врз основа на обвинувањата за организиран криминал, мито и корупција. (Taнјуг, РТС - 16/04/06)
