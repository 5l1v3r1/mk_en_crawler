25/02/2009
Од Мањола Хала за Southeast European Times во Тирана -- 25/02/09 
Албански и српски филмски работник соработуваат на филм за кој се надеваат дека ќе ги премости нивните култури и ќе й се допадне на меѓународната публика. Ова ќе биде прва заедничка албанско-српска кинематографска продукција. Режисерите се надеваат дека филмот ќе биде готов до јуни. 
Меден месец е дело на младиот албански сценарист Генц Пермети и познатиот српски режисер Горан Паскаљевиќ. Негови дела се и Како Хари стана дрво и Кабаре Балкан. 
Тие се познавале четири години и ја откриле заедничката страст кон уметноста и пријателските односи меѓу уметниците. 
Откако Паскаљевиќ покажал интерес за продуцирање филм во Албанија „Тоа беше тоа!“, вели Пермети. Тие посветиле една година на пишувањето на сценариото, за време на која ги консултирале албанските народни приказни и ја проучиле кинематографијата. Покрај тоа, тие успеале да присоберат албански, српски, италијански, германски и швајцарски финансиски средства за филмот со буџет од 1,5 милиони евра.
Филмот ја прикажува историјата на два пара, Албанци и Срби, кои мечтаат да заминат во негостољубивата ЕУ. Нивното патување завршува со неочекувани разочарувања, според Пермети, кој не сакаше да открие други детали. 
Во интервју за АФП, Паскаљевиќ раскажува како неговите намери за снимање филм биле пречекани на нож од страна на српските и албанските националисти. Некои Срби „ме опишаа како предавник“, забележа тој.
Пермети и Паскаљевиќ снимаа на локација во Србија (покраината Војводина и Белград) и три албански градови (Мат, Тирана и Драч), како и во Италија и на албанскиот брег. Тие завршија со снимањето во декември и сега го монтираат филмот. 
Двајцата соработници имаат намера пред сé да учествуваат на филмските фестивали и да го прикажат филмот во домовите на уметноста, макар што Пермети верува дека универзалноста на филмската приказна ќе й се допадне на секоја публика. Тој, исто така, очекува филмот да им покаже на гледачите од Западен Балкан колку заедничко имаат и колку се слични нивните проблеми. Иако во филмот нема политичка содржина, тој се надева дека индиректно ќе ги охрабри политичарите во двете држави да покажат поголема чувствителност кон своите граѓани.
Актерката екипа вклучува познати српски, албански, косовски и италијански актери. Пермети го издвојува младиот косовски актер Чун Дајчи како свој фаворит, велејќи дека неговата „извонредна и посебно оригинална глума сигурно ќе биде забележана“. 
