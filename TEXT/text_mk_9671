18/04/2013
Селена Петровиќ и Дражен Ремиковиќ за Southeast European Times во Загреб -- 18.04.13
Слабиот одѕив на гласачите на изборите за Европскиот парламент покажува дека Хрватска мора да ја зајакне својата кампања за информирање на граѓаните во врска со членството во ЕУ, велат набљудувачите.
Само 20 отсто од граѓаните со право на глас во Хрватска учествуваа на изборите на 14-ти април за претставници во Европскиот парламент. Централнодесничарската Хрватска демократска заедница (ХДЗ) освои 6 од 12-те места за Хрватска; тие ќе ги започнат своите мандати кога Хрватска ќе пристапи во ЕУ на 1-ви јули.
„Ова се првите европски избори во историјата на Хрватска. [Но] политичарите треба да размислат за тоа зошто одѕивот беше толку слаб“, рече премиерот Зоран Милановиќ.
Експертите велат дека слабиот одѕив може да се должи на недоволното знаење од страна на гласачите општо за ЕУ, а посебно за Европскиот парламент.
„Кампањата беше многу слаба и затоа одѕивот беше незапамтено мал“, рече за SETimes Давор Џенеро, професор на загрепскиот Факултет за политички науки.
Напорите на властите за информирање на граѓаните во врска со ЕУ започнаа пред повеќе од една деценија и опфатија серија проекти и публикации.
Комуникациската стратегија подготвена од хрватското Министерство за надворешни и европски прашања вклучува телефонска линија за информирање ХАЛО, на која граѓаните можат да се јават, ако имаат прашања или загриженост во врска со ЕУ.
Повиците покажаа дека луѓето се најзаинтересирани за генерални информации во врска со ЕУ, како што се преговорите за пристапување, работните односи и пензионирањето, земјоделството, економијата и финансиите на ЕУ, се вели во изјавата на Министерството за SETimes.
Стратегијата на министерството вклучува брошура, Митови и легенди за ЕУ, во која се објаснува како некои популарни верувања -- меѓу кои и тоа дека Хрватите нема да смеат да јадат домашно кисело млеко и сирење -- не се целосно точни.
„Но, само мал број луѓе се заинтересирани за политичките настани и можеби еден дел од младото население кое е свесно за фактот дека целиот свој живот ќе живее во ЕУ, е запознаено со тоа како функционира ЕУ“, рече за SETimes Бранко Царатан, пензиониран професор по политички науки.
Министерството објави дека кампањата ќе се засили откако Хрватска ќе влезе во ЕУ. „Хрватска сега ќе учествува во процесот на носење одлуки на ниво на ЕУ и нашата јавност мора да се вклучи и [информира] за тоа“, се вели во изјавата.
„[Кампањата се вршеше] без емоции ... и без отворање сериозна дискусија, со класични пропагандни методи“, рече за SETimes Анѓелко Милардовиќ од Институтот за европски и глобализациски студии во Загреб.
Милардовиќ рече дека кампањата покажа идеалистичка слика на Хрватска, која ќе стане земја на „мед и млеко“ откако ќе влезе во ЕУ.
„Вистинското прашање не е дали ќе имаме мед, туку дали ќе имаме доволно за да купиме млеко“, рече тој.
Сенад Хујиќ, производител на органска храна, вели дека не знаел за информативната кампања на владата.
„Не сум многу информиран за сето тоа. Ние немаме време. Работиме многу. Повеќето од нас се скептични за ЕУ“, рече Хујиќ за SETimes.
 Што треба да направи хрватската влада за да го зголеми знаењето на граѓаните за бенефициите од членството во ЕУ? Би сакале да ги видиме вашите мислења во делот за коментари.  
