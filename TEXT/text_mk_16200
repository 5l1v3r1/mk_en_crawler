15/06/2006
ИСТАНБУЛ, Турција -- Најмалку четири лица се повредени во експлозијата на бомба во централната област на Истанбул, Еминону, во четвртокот изутрина (15-ти јуни), според извештаите на локалните медиуми. Бомбата била поставена во контејнер во близина на автобуска станица. Иако никој не ја презеде одговорноста за експлозијата, полицијата, наводно, се сомнева во терористичката организација Курдистанска работничка партија. 
Исто така во четвртокот, локалните медиуми објавија дека судскиот процес зад затворени врати против 16-годишниот турски средношколец, обвинет дека пукал во римокатоличкиот свештеник Андреа Санторо во февруари, е одложен за еден месец. Судот во Трабзон во средата, наводно, го одложил следното рочиште за 13-ти јули, откако двајца сведоци не се појавија во судот. (СНН Турк, Фокус, Радикал, Ројтерс - 15/06/06; НТВ - 14/06/06)
