11/06/2010
Од Лилјана Ковачевиќ за Southeast European Times во Бања Лука -- 11/06/10 
За време на посетата на Сараево минатата недела српскиот претседател Борис Тадиќ ги повика земјите од Западен Балкан да навиваат за српската репрезентација на Светското првенство. 
Одговорот на овој повик нема да биде проблем во Република Српска (РС), каде што повеќето го сметаат српскиот тим за сопствен. Но, што е со остатокот од Босна и Херцеговина (БиХ)?
„Со оглед на тоа што БиХ не се квалификуваше, во Јужна Африка јас ќе ја поддржам Србија. Ние сме блиски соседи, поврзани со сличен менталитет и обичаи“, рече Авдо, бошњачки навивач. 
Звонко, во Мостар, исто така, ќе навива за Србија -- не, вели тој, поради тоа што неговата сопруга е Србинка, туку бидејќи напаѓачот Марко Пантелиќ е негов омилен фудбалер. 
Фудбалот честопати е обоен со националните и меѓуетничките расправии кои предизвикаа толку многу крвопролевање во поранешна Југославија. Судирите на стадионите се неретки. На крајот од април, на пример, 40 луѓе беа повредени за време на немирите меѓу навивачите на Сараево и Широки Брег.
Нивните навивачи, исто така, се судрија во октомври 2009 година, при што едно лице беше убиено. Муслиманите го сочинуваат мнозинството сараевски навивачи, додека навивачите на Широки Брег се претежно Хрвати. 
 „Навивачите беа оние кои ја канализираа официјалната политика и национализам во раните 1990-ти во поранешна Југославија“, изјави за SETimes психологот Срѓан Пухало. 
Но, во меѓународен контекст, навивачите можат да бидат подготвени да ги остават настрана разликите во име на регионалната солидарност.
„Не верувам дека односите меѓу трите народи во БиХ се драстично [променети], но алтернативата едноставно ја нема“, рече Пухало. „Кого ќе го поддржите -- Франција, Италија, Англија или Србија?“
„Можеби сега почнуваме нов процес ... како во политиката и во спортот, така и општо во животот. Вашиот сосед е поблизок од некој кој е далеку и вие сте, исто така, поврзани со него“, рече тој. Заменик-претседателот на РС, Адил Османовиќ, Бошњак, веќе го прифати предлогот на Тадиќ и рече дека ќе ја поддржи Србија на Светскиот куп. 
„Го сакам фудбалот и, највеќе, го закан бразилскиот фудбал. Сега дефинитовно ќе навивам за репрезентацијата на Србија, бидејќи тоа е единствената земја од поранешна Југославија која учествува на Светскиот куп“, изјави тој за SETimes. 
