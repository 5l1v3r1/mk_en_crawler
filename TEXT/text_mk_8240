25/08/2011
(Emg.rs, АФП- 24.08.11; Ројтерс, АФП, ДПА, АКИ, News24.com, Кроејшн Тајмс, Синхуанет, Б92, Софија Њуз Ејгенси, Dnevnik.bg, АНА-МПА - 23.08.11)
Зеленото знаме и другите симболи на режимот на полковникот Моамер Гадафи, кој трае повеќе од 41 година, се отстранети од голем број либиски амбасади и конзулати низ целиот свет, како реакција на напредокот на бунтовничките сили кон Триполи оваа недела. 
На стотици километри и преку едно море одалечени од дома, либиските државјани го подигнаа знамето усвоено од страна на бунтовничкиот Национален Транзициски Совет (НТС) во Бенгази во дипломатската мисија на нивната земја во Белград во вторникот (23-ти август). 
Во понеделникот, групи на демонстранти против Гадафи упаднаа во либиските амбасади во главните градови на Босна и Херцеговина (БиХ), Грција и Турција и ја кренаа новата зелена, црна и црвена тробојка со полумесечина и ѕвезда на местото на зелената. Портрети на диктаторот и копии од неговата „Зелена книга“ беа искинати на парчиња или запалени. 
Слични сцени се одиграа во Софија кон крајот на јули, околу четири недели откако Бугарија, заедно со Хрватска, го призна НТС како легитимен претставник на либискиот народ на 28-ми јуни.
Турција ги прекина дипломатските односи со режимот на Триполи во мај, но не го имаше целосно признато НТС до почетокот на јули.
Битката за Триполи беснееше во четвртокот, со изолирана група на отпорот на Гадафи во некои населби. Бунтовниците тврдат дека имаат речиси целосна контрола врз градот, но нема ни трага од диктаторот, чие место на живеење и понатаму е непознато, покренувајќи различни шпекулации. 
Во меѓувреме, во вторникот, Грција стана шестата балканска земја, по Турција, Бугарија, Хрватска, Албанија и Црна Гора која го призна НТС како правен претставник на либискиот народ. 
Од почетокот на народното востание против режимот на Гадафи во февруари, бројот на земји кои го направиле тоа се зголеми на повеќе од 30, вклучувајќи ги и повеќето земји-членки на ЕУ, САД, Австралија, Канада, Јапонија и мноштво арапски земји. 
Објавувајќи ја одлуката на грчката влада, министерот за надворешни работи Ставрос Ламбринидис рече дека меѓународната заедница ќе продолжи со напорите да ја врати стабилноста во оваа северноафриканска земја и поширокиот регион, „секогаш со почит кон суверенитетот на Либија и волјата на либискиот народ“.
Во понеделникот, бугарскиот премиер Бојко Борисов изјави дека либискиот диктатор ќе биде повикан на одговорност. 
„Ние, Бугарите, многу добро го знаеме потполното непочитување на Гадафи на животот на другите луѓе, вклучувајќи ги и животите на децата на неговата сопствена држава“, истакна бугарскиот лидер во понеделникот. „Тоа е причината поради која ние го повикуваме Националниот Транзициски Совет и сојузничките сили да ги зголемат своите напори со цел да не му дозволат на режимот да го удави Триполи во крв“. 
Борисов, исто така, вети дека неговата земја ќе продолжи, заедно со своите сојузници, „да му дава поддршка на либискиот народ со цел последиците од конфликтот да може да се надминат“ што е можно побрзо.
Во посебно соопштение во понеделникот, бугарското министерство за надворешни работи се приклучи кон меѓународни повици либискиот лидер да се повлече веднаш.
„Го повикуваме Гадафи да се предаде, така што борбата ќе може да заврши и ќе може да започне мирен политички дијалог меѓу сите учесници во либиското општество “, изјави портпаролката на министерството, Весела Чернева.
Поранешниот хрватски претседател Стипе Месиќ во вторникот рече дека либискиот лидер е подготвен да се повлече во случај НАТО да стави крај на својата воздушна кампања. 
„Можам да потврдам дека полковникот Гадафи е подготвен да се повлече целосно од политичкиот и јавниот живот ... но под услов воздушните напади на НАТО да престанат“, рече тој, цитирајќи ја личната порака што тој ја добил од либискиот лидер минатата недела. 
