17/08/2005
(Канцеларија на високиот претставник, ФЕНА, SEE Security Monitor - 16/08/05; ФЕНА - 15/08/05; OНАСA - 13/08/05; СРНА - 12/08/05)
Повикувајќи ги високите официјални претставници на Босна и Херцеговина (БиХ) да ги стават интересите на земјата пред оние на политичките партии, Канцеларијата на високиот претставник (КВП) во вторникот (16-ти август) изрази надеж дека состанокот за реструктуирањето на полицијата в среда ќе даде резултати. 
„КВП го поздравува важниот состанок на владините институции за реструктуирањето на полицијата кој ќе се одржи во Мраковица“, соопшти канцеларијата на високиот меѓународен претставник во БиХ, Педи Ешдаун во својата изјава од вторникот. „Канцеларијата очекува високите претставници, назначени за преговорите, да присуствуваат на овие развори и да учествуваат конструктивно во истите со цел да се постигне напредок во преговорите за полициските реформи.“ 
За време на разговорите околу ова прашање кои започнаа на крајот од април 11-те најголеми политички партии кои учествуваа на истите постигнаа компромис за некои од суштинските принципи на реформите, особено формирањето на единствена полициска структура на државно ниво, ослободена од политичко влијание. Најконтроверзниот аспект на реформите, дефинирањето на границите на полициските зони, беше оставено за втората фаза од преговорите. 
Но, Српската демократска партија (СДС) одлучи да се повлече од првичниот договор, постигнат со поддршка и на преговарачите од самата партија, велејќи дека одредбите со кои на полициските сили им се дозволува да ги преминуваат границите што ги делат двата ентитета, Република Српска (РС) и Федерацијата на БиХ (ФБиХ), се неприфатливи. 
Состанокот на кој требаше да се одлучува за следните чекори во постигнувањето на рамковниот договор за реструктуирањето на полицијата завршија со неуспех минатиот месец, со оглед на тоа што СДС и Алијансата на независните социјалдемократи не се појавија, со што беше блокирано постигнувањето на договор. 
На состанокот во средата домаќин беше премиерот на владата на Република Српска (РС), Перо Букејловиќ. Премиерите на БиХ и ФБиХ, Аднан Терзиќ и Ахмет Хаџипашиќ, како и други високи владини претставници на ниво на ентитетите и на државно ниво, се поканети да учествуваат во разговорите. 
Реформата на полицијата претставува клучен услов кој БиХ мора да го исполни со цел да може да ги започне преговорите околу Договорот за стабилизација и асоцијација (ДСА) со ЕУ. 
„БиХ мора да постигне договор за рестуктуирање на полицијата на почетокот од септември за да се квалификува за овие клучни преговори навреме за десеттата годишнина од Дејтонскиот договор во ноември и за да има шанса да ги достигне своите соседи, Хрватска и Србија и Црна Гора“, вели ОХР. „За условите за членството во ЕУ не се преговара, и сé додека политичарите во БиХ не бидат подготвени за спроведување на реформи кои ќе ги исполнуват овие услови патот на БиХ кон Европа ќе биде блокиран.“ 
Наведувајќи ги резултатите од различните анкети на јавното мислење Канцеларијата на Ешдаун истакнува дека четворица од пет граѓани на БиХ сакаат да влезат во ЕУ, како и да имаат полиција ослободена од мешањето на политиката. „Тие сакаат нивните политичари да ја водат земјата кон модерна Европа, а не да ја врзат за нејзиното минато“, се вели во соопштението.
