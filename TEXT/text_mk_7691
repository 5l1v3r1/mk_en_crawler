23/05/2013
Младен Драгојловиќ за Southeast European Times во Бања Лука -- 23.05.13
Претставничка на безбедноста во Босна и Херцеговина (БиХ) искажа загриженост за нешто што според неа претставува закана во селото Горња Маоча, радикална исламска енклава која таа вели дека е во расчекор со остатокот од државата.
Жителите на Горња Маоча промовираат начин на живот кој е надвор од законските рамки во БиХ, рече за SETimes Душанка Мајкиќ, претседателка на парламентарната комисија на БиХ за безбедност.
Таа вели дека децата во селото не одат на училиште во рамките на образовната програма на БиХ, погребите не се во согласност со законите и граѓаните не гласаат на изборите.
„Друг проблем е фактот што водачите на радикалната исламска заедница во ова село ги посетуваат другите места и организираат собири за промовирање на ползата од салафистичкиот начин на живот“, рече Мајкиќ. „На тој начин тие привлекуваат нови поддржувачи и членови на движењето, кои престануваат да ги почитуваат законите на БиХ. Овој проблем ќе биде решен кога ќе усвоиме закон и ќе им наложиме на безбедносните агенции да ја сметаат секоја манифестација на радикалниот ислам за кривично дело.“
Селото им е добро познато на локалните власти, чија енклава беше цел на акцијата во 2010 година на 600 полицајци кои бараа исламски екстремисти за кои тврдеа дека ја дестабилизираат земјата.
Радикалниот ислам се појави на Балканот на почетокот од 1990-тите, кога почнаа да беснеат конфликтите во поранешна Југославија. Муџахединските борци и верските водачи од Блискиот Исток дојдоа во БиХ да се борат на страната на муслиманите и многумина останаа бидејќи имаа можност да добијат државјанство.
Амид Зукиќ, генерален секретар на Партијата за демократска акција, рече дека според него некои го преувеличуваат проблемот со радикалната исламска заедница.
„Слободата на религијата е загарантирана со уставот и секој може да ги практикува верските обреди [на начин кој] не ги загрозува другите граѓани. Мислам дека припадниците на оваа заедница не загрозуваат никого, но тие мора да ги почитуваат законите. Полицијата имаше неколку акции во ова село и при тоа тие не најдоа ништо нелегално“, рече Зукиќ за SETimes.
Тој додаде дека основното образование е утврдено со закон како обврска, но државата мора да најде начин за точно идентификување дали децата во Горња Маоча одат во соодветни училишта и дали има полигамни бракови, како што тврдеа неколку организации за женските права.
„Кога надлежните институции ќе утврдат дека не се почитува законот, оние кои го прават тоа мора да бидат казнети. Дотогаш мораме да го почитуваме тоа дека некои луѓе ја практикуваат својата религија на поразличен начин од вообичаениот во оваа држава“, рече Зукиќ.
Мајкиќ ја нарече Горња Маоча „држава во држава“.
„БиХ има неколку безбедносни агенции во чија надлежност е контролата на владењеето на правото на целата територија на БиХ, но тие не можат да го направат тоа во овој случај. Не знаеме што се случува во Горња Маоча, која е исклучена од целиот политички систем на земјата“, рече Мајкиќ за SETimes.
Полицајците од кантонот на Тузла се секојдневно присутни во Горња Маоча, но податоци за евентуални нелегални активности не се објавуваат во јавноста. Властите во Министерството за безбедност на БиХ одбија да дадат коментар во врска со селото или слични места, бидејќи тие не дискутираат за активности или оперативни податоци добиени на теренот.
„Ќе беше добро ако Горња Маоча беше единственото место во БиХ, но за жал, не е“, рече за SETimes Предраг Чераниќ, професор по право на Полицискиот колеџ во Бања Лука.
Чераниќ, кој ги истражува прашањата на безбедноста во врска со радикалниот ислам, рече дека нема доволно политичка волја за решавање на проблемот. Тој додаде дека членовите на претседателството на БиХ не обрнуваат доволно внимание на ова прашање.
„Пред неколку години имаше обид во парламентот на БиХ за забрана на салафистичкото движење. Српските претставници во парламентот поднесоа закон за ова прашање, но истиот беше невешто напишан и неспроводлив“, рече Чераниќ.
Чераниќ рече дека забраната на каков било облик на дискриминација во БиХ би била поефикасна стратегија. Женските права се особено скратени со радикалната исламска доктрина, рече Чераниќ. Жените мора да го покриваат целото тело, вклучително и нивните лица и не смеат да се појавуваат во јавност.
„Апсурдно е што во некои терористички чинови во БиХ, како нападот на полициската станица во Бугојно и Американската амбасада во Сараево, членовите на ова движење ранија или убија Бошњаци, кои припаѓаат на иста вера како онаа на салафистите“, рече Чераниќ. „Ова е нешто што државата мора да го препознае како закана за јавната безбедност и да го реши многу брзо, пред тие да ја рашират својата филозофија низ целата земја.“
 Кои чекори треба да ги преземат босанските власти за следење на радикалните исламски заедници? Споделете ги вашите размислувања во делот за коментари.  
