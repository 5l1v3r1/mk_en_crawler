29/05/2009
Охрид во <b>Македонија</b> беше домаќин на турско-македонски бизнис форум во вторникот (26-ти мај), по иницијативата на македонската влада. Преку 100 турски бизнисмени и индустријалци присуствуваа на форумот. Турскиот министер за трговија и индустрија, Зафер Чаглајан, беше дел од делегацијата, и македонскиот премиер Никола Груевски беше меѓу другите високи функционери и локални претприемачи. 
 *** 
 Tурското државно истражувачко претпријатие ТПАО и бразилското нафтено претпријатие Петробас на 22-ри мај потпишаа инвестициски договор за 575 милиони евра, за истражување на нафтените извори во Црното Море. Производството на нафта, најверојатно, ќе отпочне во текот на следните неколку години, рече турскиот претседател Абдула Ѓул на прес-конференцијата во Анкара, по разговорите со бразискиот колега Луиз Инацио Лула да Силва.
*** 
 Кипарскиот министер за финансии, Чарилаос Ставракис, и сирискиот министер за економија и трговија во посета на земјата, Амер Сирин, на 21-ви мај потпишаа протокол за зајакнување на билатералната економска соработка. Потпишувањето уследи по 6-тата сесија на Кипарско-сириската интервладина комисија за економска, научна, технолошка и индустриска соработка, што се одржа во Никозија. 
*** 
Триесет и четвртото издание на кипарската Меѓународна изложба во Никозија започна во неделата (24-ти мај). Преку 150 излагачи од Кипар, како и од 20 странски земји, вклучително и Грција и Романијa, ги претставија своите производи и услуги. 
*** 
 Tурската Ис банкаши е прогласена за најдобар европски спонзор на меѓународен натпревар, соопшти владата во саботата (23-ти мај). Ис банкаши доби главна награда во категоријата Супериорни остварувања во брендирањето и репутацијата (САБРЕ) 2009, за својата поддршка на Турската шаховска федерација. Церемонијата на доделување на наградите се одржа во Стокхолм на 21-ви мај. Наградите САБРЕ, главни европски награди во областа на јавните односи, се доделуваат еднаш годишно.
*** 
 Српскиот национален авиопревозник ЈАТ ќе го промени своето име и ќе ја прошири својата флота во 2010 година, објави во средата (27-ми мај) генералниот директор Саша Влаисављевиќ. Тој додаде дека новите имиња кои се разгледуваа се: Ер Србија, Српски ервејс и Српски ерлајнс. Трошоците за ребрендирањето се проценуваат на околу 250.000 евра.
 (Разни извори – 22/05/09-29/05/09)  
