21/05/2009
Од Мањола Хала за Southeast European Times во Тирана -- 21/05/09
Предводена од градоначалникот на Тирана и водач на опозицијата Еди Рама, општината започна иницијатива „еден граѓанин -- едно засадено дрво“ за да ги зголеми „зелените димензии на градот“. 
Замислена како јавно-приватно партнество меѓу претпријатијата и жителите на Тирана, иницијативата има за цел засадување дрвја во различни делови од градот во текот на следните две години.
Според соопштението на општината Тирана „иницијативата е замислена како движење во кое секој граѓанин може да придонесе за создавање поздрава животна средина“, додека истовремено се признава и интересот на приватниот бизнис.
Од ноември 2008 година, преку 8.000 дрвја се засадени на 27 улици. Иницијативата го менува изгледот на градот, особено во долго време запоставените предградија на Тирана. 
Многумина гледаат во напорите на Рама реклама за една изборна година. Фатос Лобоња, независен социјален коментатор и писател кој скоро 17 години помина во притвор под комунистичкиот режим, ја нарече иницијативата „типичен фасаден потег на фасаден човек пред општите избори“ на 28-ми јуни.
Лобоња го обвини Рама дека ја уништува Тирана со издавањето голем број градежни дозволи, како и дека предизвикува градежен бум во градот прекриен со бетон. „Дури и ако [иницијативата] претставува добар потег, тој го прави ова за да ги лаже луѓето, и најважно од сé, многу е доцна за ова, бидејќи Тирана е сега преобразена.“ 
Екологистите велат дека зголемениот зелен простор бара градење или проширување на парковите и другите зелени области, а не само садење дрвја. 
„Иако луѓето може лесно да ги почувствуваат ефектите од економскиот раст, тие не забележаа зголемување на зелените површини, како што требаше да следи“, рече Герти Богдани, поранешен портпарол на владејачката Демократска партија и шеф на општинската единица бр.10, за телевизија Ора њус. 
Политичарите се препукуваат откако Рама ја објави иницијативата и целта да создаде по 7 метри квадратни зелена површина од жител. Веднаш штом општината објави дека сегашниот простор во Тирана е 4,3 метри квадратни, заменик-министер за животна средина Тулен Бино јавно изрази несогласување, тврдејќи дека вистинската бројка е 3,1 метар квадратен. Кога општината ги објави резултатите на иницијативата, портпаролот на владејачката Демократска партија го окарактеризира како „проста демагогија“ во предизборен период.
Жителите на Тирана ја забележаа промената во изгледот. Многумина велат дека тие ќе одржуваат избори секоја година ако тоа значи да се има зелен град.
Иницијативата го поттикна учеството на граѓаните. Одвреме-навреме цели семејства помагаат во садењето дрвја во областите близу нивните населби.
„Иницијативата треба да е добредојдена, особено механизмот на јавно-приватно партнерство; да се надеваме дека ова ќе има верижен ефект во иднина“, рече Алкет Муфтиу од Регионалниот центар за животна средина на Тирана. 
