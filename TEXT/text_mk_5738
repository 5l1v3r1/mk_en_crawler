25/01/2011
(Ројтерс, АП, ДПА, АКИ, Дојче веле, РФЕ/РЛ, ВОА, Хуријет, Хјуман рајтс воч - 24/01/11)
Меѓународната набљудувачка група со седиште во Њујорк во понеделникот (24-ти јануари) ги критикуваше ОН и ЕУ за спроведување тивка дипломатија, наместо притисок, за да ги убедат репресивните режими да ги почитуваат основните човекови права.
„Ритуалната поддршка на „дијалогот“ и „соработката“ со репресивните влади е премногу често изговор да не се стори ништо во врска со човековите права“, рече извршниот директор на Хјуман рајтс воч (ХРВ), Кенет Рот, по објавувањето на годишниот Светски извештај на групата. „,Конструктивните дијалози’ на ЕУ се меѓу најнезамисливите примери на овој светски тренд.“ 
Документот од 649 страници ги сумира главните прашања на човековите права во повеќе од 90 земји и територии низ целиот свет во 2010 година. 
Истиот покажа дека неколку западнобалкански земји кои се надеваат дека еден ден ќе пристапат во ЕУ сé уште не ги судат соодветно воените злосторства во врска со конфликтите од 1990-тите.
Во Хрватска, која е најнапред на патот кон членството во блокот од 27 држави, бројот на истрагите за воените злосторства извршени врз Србите во текот на војната во периодот 1991-1995 година таму, се зголеми.
„Но, Србите и понатаму се мнозинство од обвинетите во судските процеси за воени злосторства, многумина во отсуство, и продолжува загриженоста во врска со можната пристрасност“, рече ХРВ.
Истата ја критикуваше ЕУ дека й дозволи на Србија да се придвижи напред по патот на пристапувањето и покрај нејзиното непредавање на поранешниот воен командант на босанските Срби, Ратко Младиќ, на Трибуналот на ОН во Хаг за воени злосторства.
Сепак, групата го потврди напредокот на Србија во судењето на случаите за воени злосторства во рамките на домашните судови. Еден таков пример беше судењето на деветмина поранешни припадници на српските безбедносни сили обвинети за убиството на повеќе од 40 етнички албански цивили за време на конфликтот во Косово во 1999 година. 
Судењата за воени злосторства, исто така, продолжија во специјалниот суд на Босна и Херцеговина (БиХ) во Сараево и во локалните судови, „но тие се соочуваат со бројни пречки, како што се премногу персонал и недостатоци на финансиски средства“, рече ХРВ.
Истата заклучи дека и покрај помошта на мисијата на ЕУЛЕКС во развивањето на правните институции и зајакнувањето на владеењето на правото во Косово, „истрагите и судските гонења за воени злосторства и организиран криминал остануваат бавни и непостојани“. 
Според ХРВ, ЕУ треба да назначи независен обвинител да ги испита обвинувањата во неодамнешниот извештај на Советот на Европа, кој поврза некои високи членови на поранешната Ослободителна војска на Косово со киднапирања, трансфери во Албанија, судски гонења и можен шверц на органи. 
Други проблеми со правата во регионот истакнати во извештајот, се злоупотребите на ромските малцинства, недостатокот на напредок во поддршката и помошта на бегалците и раселените, малтретирањето новинари, правата на луѓето со хендикеп и проблеми специфични за земјата. 
„Сите можат да се согласат дека европската интеграција претставува цел за Западен Балкан“, рече во изјавата Бенџамин Ворд, заменик-директор на Европа и Централна Азија во ХРВ. „Но, владите во регионот мора да сфатат дека поголемата посветеност на човековите права е суштински елемент на овие европски аспирации.“ 
Групата заклучи дека уставните измени одобрени на референдумот во септември во Турција го отвораат патот за понатамошни реформи за зајакнување на човековите права во земјата. Сепак, владејачката Партија на правдата и развојот не успеа да ги реши сериозните долготрајни проблеми, вели таа.
Тука спаѓаат неоправданите судења за наводните кривични дела поврзани со говорот, произволното користење на законите против тероризмот, непотребното одолговлекување на притворите пред судските процеси, репресивните мерки против прокурдската Партија на мирот и демократијата, и полициското насилство врз демонстрантите.
„Амбициите на надворешната политика на Турција ќе бидат многу засилени со храбрите домашни реформи на правата“, вели Ворд. „Покажувањето дека е сериозна кога станува збор за човековите права ќе го зајакне кредибилитетот на Турција на меѓународната сцена, и ќе донесе промена која луѓето во Турција ја заслужуваат.“
