12/08/2005
Од Зоран Николовски за Southeast European Times во Скопје - 12/08/05
Секоја година серија летни фестивали ја претвораат Македонија во дестинација за која се одлучуваат љубителите на класичната музика, опера, театар, поезија, блуз и џез музика. Овој празник на културата започнува во мај, со познатите меѓународни Оперски вечери, а се затвора на крајот од август, со Струшките вечери на поезијата и големото финале, еднонеделниот Скопски џез фестивал. 
На овие настани учествуваат некои од најпознатите светски уметници и изведувачи. Шпанскиот тенор Хозе Карерас го отвори овогодинешниот фестивал Охридско лето. На Скопскиот џез фестивал досега настапувале големи имиња како Реј Чарлс, Чик Кореа, Херби Хенкок, Тито Пуенте и Сесил Тејлор. Џозеф Бродкси, Ален Гинсберг и Хусто Хорхе Падрон се некои од поетите кои читале на Струшките вечери на поезијата, кои оваа година наградата Златен венец му ја доделија на В.С. Мервин. 
Фестивалот Охридско лето започна во 1961 година со изведбите на музика од Хендел, Моцарт, Бетовен и Григ. Во 44-те години оттогаш сите големи класични дела се изведени многупати од страна на голем број уметници. Стотоци театарски претстави и десеттици уметнички и фотографски изложби, исто така, се одржани во рамките на фестивалот. Драмите на Шекспир, Софокле, Аристофан, Брехт, Молиер и голем број други странски и домашни писатели се изведени на охридската театарска сцена. 
Споре Директоратот за култура и уметност овогодинешниот фестивал Скопско лето ќе вклучува повеќе од 70 културни настани. Покрај концертите на класична музика на фестивалот ќе учествуваат и блуз, џез и фолк музичари, кои ќе настапат на различни локации низ градот. Скоро секој трет музичар ќе биде од странство. 
Во текот на изминативе десет лета, летната културна сезона во Македонија привлекува илјадници припадници на хуманитарни и мировни мисии на Балканот.
