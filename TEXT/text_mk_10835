04/11/2004
БРИСЕЛ, Белгија -- Србија стана „засолниште“ за осомничените за воени злосторства, им рече во средата (3-ти ноември) главниот обвинител на ОН, Карла дел Понте, на шефот на ЕУ за надворешна политика, Хавиер Солана, и на амбасадорите на НАТО, додавајќи дека одлуката на Србија да не уапси ниту еден од 15-те бегалци кои живеат на нејзина територија претставува „скандал“. Дел Понте, исто така, изрази разочараност поради тоа што Хрватска не го уапси ниту генерал Анте Готовина ниту неговиот осомничен соработник Мирослав Брало. Таа инсистираше на тоа дека бегалците сé уште се наоѓаат на хрватска територија, отфрлајќи ги тврдењата на Загреб дека тие сигурно ја напуштиле земјата. Обвинителот побара двајцата да бидат уапсени до 23-ти ноември, кога таа треба да го презентира својот редовен извештај пред Советот за безбедност на ОН. 
Дел Понте, исто така, ја критикуваше Република Српска дека не успеала да уапси ниту еден бегалец од крајот на конфликтот во 1995 година до денес. Таа рече дека обвинетите и нивните мрежи на поддршка „едноставно чекаат“ Хашкиот трибунал да се затвори за неколку години. Во интервјуто за четврточното издание на <I>Независне новине</I>, министерот за внатрешни работи, Дарко Матијашевиќ, изјави дека Радован Караџиќ и Ратко Младиќ ќе бидат уапсени до крајот на оваа година. (Данас, Независне новине - 04/11/04; АФП, Фена - 03/11/04) 
