18/01/2007
ПРИШТИНА, Косово, Србија -- Командантот на 1.500 американски војници во Косово во средата (17-ти јануари) рече дека не очекува избивање на насилство кога посредникот на ОН Марти Ахтисари ќе го обелодени својот план за покраината. „Постои големо лично инвестирање од страна на граѓаните во покраината и целата таа инвестиција ќе биде загубена ако народот се сврти кон насилство“, објасни бригадниот генерал Даглас Еархарт. Тој додаде дека може да се очекува одреден степен на тензија, со оглед на тоа што луѓето сигурно ќе бидат задоволни со некои делови од планот на Ахтисари, а незадоволни со други. 
Во меѓувреме, УНМИК и КФОР во средата објавија дека немаат информации за евентуално постоење на паравоени сили во Косово. Тие коментираа околу неодамнешните наводи дека српски екстремистички елементи функционираат во северно Косово, претставувајќи ризик за дестабилизација, откако Ахтисари ќе го обелодени својот предлог. Високиот политичар на косовските Срби Оливер Ивановиќ во средата, исто така, негираше дека постојат вакви паравоени групи. 
Исто така во средата, привремената влада на Косово рече дека спроведувањето на меѓународно утврдените стандарди се одвива според планираното. Владата, исто така, усвои план за европска интеграција и партнерство, при што на различни министертства и оддели им беа поделени конкретни задачи. (AП, УПИ, Косова лајв, Танјуг, Бета - 17/01/07)
