30/08/2005
Од Зоран Николовски за Southeast European Times во Скопје -30/08/05
На 21-ви август во скопската населба Шуто Оризари, населена со претежно ромско население, се одржаа избори за градоначалник. Со оглед на тоа што ниту еден кандидат не победи во првиот круг, гласачите сега ќе излезат повторно на гласање, кое ќе се одржи на 4-ти септември. Кандидатот од Обединетата партија за еманципација, Ердуан Исени, освои 2.626 гласови во првиот круг. Тој во вториот круг ќе се бори против второпласираниот, Шабан Селеу, од Сојузот на Ромите, кој освои 1.874 гласови. 
Првично закажана за март, како и во цела Македонија, градоначалничката трка во Шуто Оризари мораше да биде повторена поради тоа што првиот победник, Амди Бајрам, не можеше да ја преземе функцијата, бидејќи беше обвинет за случајот со исчезнатото платно и осуден на четири години затвор.
И покрај лошиот почеток, набљудувачите ги оценуваат повторените избори како фер и без посериозни нерегуларности. Претставниците на невладините организации кои го следеа гласањето велат дека истото се одржало во мирна и демократска атмосфера, како и дека имало значително подобрување од изминатите избори во Шуто Оризари.
Регистрирани се некои изолирани случаи на непочитување на регулативите, но тоа не влијаело значително на резултатите. Главната загриженост, според набљудувачите, доаѓа од разочарувачкиот одѕив. 
„Најнегативен елемент од овие избори е апстиненцијата на електоратот“, рече Сарита Јашарова од Ромската лоби група. 
„Првиот круг на предвремените избори за градоначалник на Шуто Оризари се одржа во мирна атмосфера и без сериозни инциденти“, рече Славица Билјаровска од МОСТ. „Но, одѕивот беше многу низок.“ 
Само 4.653 (или 23.37 отсто) од вкупно 19.908 гласачи излегоа на гласање на првиот круг, како што објави Државната изборна комисија. 
Како што се вжештува атмосферата за вториот круг кандидатите си упатуваат меѓусебни критики. Сојузот на Ромите го обвини Исени дека ги прекршил изборните правила со наводната кампања на денот на изборите. Исени не даде коментар за овие обвинувања, но инсистира на тоа дека неговата партија ќе го победи Сојузот на Ромите со дури поголема разлика во вториот круг. 
