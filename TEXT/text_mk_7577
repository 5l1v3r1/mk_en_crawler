21/03/2013
Ивана Јовановиќ за Southeast European Times во Белград -- 21.03.13
Новиот хрватски закон за живеалиште може негативно да се одрази на Србите кои ја напуштија Хрватска за време на конфликтите во 1990-тите и не може да постигне одржливо враќање, вели здружението на бегалци. Но, Агенцијата за бегалци на ОН вели дека нема потреба за загриженост.
Законот предвидува дека хрватската полиција ќе ги избрише лицата од државниот регистар ако утврди или е информирана од страна на административните или судските власти, граѓани-поединци или организации, дека лицата не живеат на адресата на која се регистрирани.
Законот ги иззема оние што ги информирале властите дека привремено ја напуштаат Хрватска и ја кажале причината, и оние кои се дел од програмата за доброволно враќање, но сè уште не се вратиле поради имотни, сместувачки или други тешкотии.
Кога полицијата ќе открие дека неизземени лица на конкретната адреса од нивните хрватски лични карти се отсутни, според законот, истата издава барање лицето да ја предаде својата лична карта.
„Лицата [потоа] се бришат од [државната] евиденција преку административна процедура без право на жалба“, рече заSETimesПетар Џодан, член на Здружението на српски бегалци од Хрватска.
Повеќе од 133.000 припадници на српското малцинство во Хрватска го искористија своето право на доброволно враќање, но само половина навистина живеат таму, според Агенција за бегалци на ОН.
Џодан вели дека во случаите кога се бара да се вратат документите за лична идентификација, владата, исто така, ќе иницира законска постапка барајќи од лицата да ги вратат средствата што Хрватска ги инвестирала во реконструкција на куќите.
Враќањето на парите не е дел од законот, но е одредба во договорот за реконструкција на куќите за бегалците.
Одредба во новиот закон им дозволува на лицата кои не ги исполнуваат условите за изземање да ја информираат полицијата во Хрватска или хрватскиот конзулат во странство до 26-ти декември за причините зошто не живеат во земјата.
И покрај овој законски дозволен транзициски период, хрватската полиција веќе започна со проверка на живеалиштата.
Иако законот технички важи за сите граѓани, српското малцинство се најде во центарот на ова прашање, бидејќи многу од нив се принудени да живеат во двете држави поради недостигот на можности за вработување во Хрватска, според Миодраг Линта, претседател на белградската Коалиција на здруженија на бегалци.
„Не знам зошто треба да се укине [двојното државјанство], бидејќи веќе има систем на контрола“, рече Линта за SETimes.
„Со губењето на хрватските лични карти, Србите во Хрватска ќе го изгубат и правото на работа, здравствено осигурување и социјални надоместоци. Индиректно, губењето на живеалиштето го загрозува имотот на Србите, бидејќи нивните домови повеќе нема да се сметаат за имот на жител, туку за викендички, и тие ќе плаќаат дополнителен данок на истите“, рече Линта.
Доријан Класниќ од Агенцијата за бегалци на ОН во Хрватска не се согласува и вели дека е од клучна важност да се направи разлика меѓу постојано и привремено живеалиште во законот.
„Губењето на едното или другото во никој случај не влијае на правата, како што е правото на државјанство, сопственост, користење на земјоделско земјиште, како и другите права во Хрватска“, рече Класниќ за SETimes.
Класниќ рече дека законот утврдува јасен критериум дека оние што не живеат во Хрватска може да бидат избришани од државниот регистар и кои категории луѓе се изземени.
„Законот е далеку полиберален од неговиот претходник и ги зема предвид миграциските трендови и движења“, рече Класниќ.
Хрватската Канцеларија за човекови права вели дека нема надлежност да го следи спроведувањето на законот, но ќе реагира ако добие жалби за злоупотреба на човековите права, проследувајќи ги до Министерството за внатрешни работи.
