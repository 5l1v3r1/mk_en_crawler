15/03/2013
Енди Дабилис за Southeast European Times во Атина -- 15.03.13
Многу Грци ја поздравуваат најавата дека повеќе нема да се бараат мерки на штедење за враќање на огромниот грчки долг, по три години кратење на платите, даночни зголемувања и намалени пензии.
„Штом ќе почне растот, полека ќе започнат и олеснителните мерки“, рече премиерот Антонис Самарас.
Но, тој предупреди дека тешкиот период продолжува. Наплатата на даноците е далеку помала од очекуваната, невработеноста изнесува 27 отсто, а индивидуалната потрошувачка е скоро во застој.
Тројката ЕУ-ММФ-ЕЦБ побара мерки на штедење во замена за 239 милијарди евра во вид на два пакети финансиска помош за потпомагање на грчката економија. Инспекторите на Тројката сега го проверуваат напредокот на Грција во врска со долгоодложуваните приватизации на државните претпријатија и продажбата или издавањето под наем на државниот имот.
Економистите и понатаму тврдат дека Грција мора да најде излез од кризата со раст, цел што Самарас ја постави барајќи странски директни инвестиции и кратејќи ја бирократијата.
„Економијата не може да се подобри само со мерките на штедење. На истата ѝ треба жив пазар“, рече за SETimes Аристидес Хацис, вонреден професор по економија и право на Атинскиот универзитет во Атина. 
За време на последната посета на Атина, инспекторите инсистираа да се реши прашањето на претходно договорените отпуштања на државните службеници и судското гонење на даночните затајувачи, пред да се ослободи последната транша од 2,8 милијарди евра.
Според условите на финансиската помош, усвоени минатиот декември, Грција мора, исто така, да скрати 25.000 работни места во јавниот сектор оваа година, за вкупно 150.000 до 2016 година.
Но, не се сите во владејачката партија согласни со овој план.
„[Тројката] мора да сфати и прифати дека грчкото општество излезе надвор од границите на она што може да го издржи“, рече водачот на коалицискиот партнер на Самарас, партијата Демократска левица (ДИМАР), Фотис Кувелис.
Дополнителните мерки, вклучително и планираните отпуштања на вработените во јавниот сектор, беа наметнати.
„Многу Грци сè уште мислат дека меморандумот на [Tројката] е причината за кризата, а не обратното“, рече за SETimes Платон Тиниос, вонреден професор по економија на Универзитетот во Пиреа.
„Луѓето не се помирија со тоа што беше првичниот проблем и безрезервно веруваат дека повторно може да биде како што беше порано“, рече тој.
Но, некои граѓани велат дека мерките на штедење полека ја менуваат нивната перцепција во поглед на долготрајната владина распуштеност и работниците навикнати на нејзина великодушност. 
„Работите се многу тешки. Но, бидете сигурни, сите трошевме премногу“, рече за SETimes Андреас Димитракопулос (66).
