10/02/2008
ЗАГРЕБ, Хрватска -- Загребскиот весник „Јутарњи лист“ во саботата (9-ти февруари) ја цитираше изјавата на премиерот Иво Санадер за весникот, дека поддршката што српскиот претседателски кандидат Томислав Николиќ ја доби во вториот круг минатиот викенд претставува уште една причина за тоа да се поддржи пристапот на Хрватска во НАТО. Санадер е цитиран дека во интервјуто рекол оти бројот на гласови што Николиќ ги добил треба да предизвикаат загриженост не само во Србија, туку и во цела Европа. Контроверзниот коментар подоцна го негираше хрватската влада. Санадер „немал апсолутно никакви контакти со авторот на интервјуто, уредникот на „Јутарњи лист“, Давор Бутковиќ, и затоа е невозможно да го дал интервјуто“, соопшти владата, критикувајќи го измисленото интервју како краен непрофесионализам и неетичност. Владата, исто така, предупреди дека истото би можело да има негативни последици врз демократскиот напредок на Хрватска. (Maкфакс, ХРТ, Јутарњи лист, Вечерњи лист, ХИНА, Бета - 09/02/08)
