21/05/2012
Александар Павлевски за Southeast European Times во Скопје -- 21.05.12
Коцкањето станува сè почесто во регионот, загрижувачки тренд со оглед на неговата поврзаност со зависноста и криминалните активности. Тоа, исто така, има далеку пошироки последици надминувајќи ги границите на стории за индивидуална сиромаштија: потенцијално голем негативен ефект врз економијата во целина. 
Во Грција, држава која се соочува со скратувања на буџетот, Евгениос Гианакопулос, шеф на агенцијата Комитет за надзор и контрола на игрите на среќа, проценува дека приходот од незаконските игри изнесува над 7 милијарди евра годишно, од кои ниту дел не се влева во буџетот. 
Босна и Херцеговина (БиХ) има околу 1.250 регистрирани места за различни типови на обложување и коцкање, со што БиХ се на врвот на листата на Европа во однос на ваквите места. Втора на листата е Србија, која, според официјалните податоци, нуди 1.208 регистрирани места за обложување. 
Но, приходот на нерегистрираните места е оној кој не се влева во државната каса.
„Се претпоставува дека има исто толкав број на [објекти] за спортско обложување кои работат во сивата зона. Поради тоа државниот буџет губи десетици милиони евра годишно“, изјави за SETimes Зоран Пухац, од Српската асоцијација за игри на среќа, истакнувајќи дека ситуацијата е најверојатно иста и во БиХ.
И во БиХ, каде што едно од секои пет лица играат некоја игра на среќа, околу 500.000 луѓе може да се сметаат зависници.
Со оглед на сето ова, некои земји во регионот се обединуваат во борбата против криминалот поврзан со коцкањето, вклучително и во една операција, во која беа запленети илјадници машини за коцкање во вредност од над 10 милиони евра. 
„Коцкањето значително се зголеми во последните години со развојот на економската криза. Осиромашените граѓани бараат спас во коцкањето, како во легализираното, така и во нелегалното обложување во Македонија, Србија и Косово. Неодамнешните полициски операции имаат клучно, позитивно влијание врз целото општество во регионот“, изјави за SETimes Трајче Арсов, адвокат од Скопје, кој работи на случаи поврзани со коцкање. 
Една тековна акција, наречена „Детонатор“, расчисти голем дел од криминалот во источниот дел на Македонија. Само во четири градови, полицијата заплени околу 840 покер апарати и други игри на среќа. Околу 30 лица беа уапсени за нелегално работење во овој бизнис, а многу други сè уште се бараат. Разликата овој пат е тоа што полицијата ги растура круговите, а не ги заштитува. 
„Детонатор ја претставува темната страна на општеството и учеството на моќ меѓу поединци или групи кои се кријат зад превезот на реалната или фиктивната политичка и полициска заштита. Овие луѓе долго време успеваа да го тероризираат и заплашуваат ... населението во малите и економски загрозените градови“, изјави за SETimes Фросина Ременски, професор на Факултетот за безбедност во Скопје. 
Според министерот за внатрешни работи Гордана Јанкуловска, времето на заштитување на криминалците заврши. 
„Јас би сакала да им кажам на сите оние кои мислат дека можат да се скријат зад политичката припадност, професијата или нивниот ангажман во некоја институција, дека ништо не може да им помогне ако тие извршиле кривично дело и секој од нив ќе биде изведен пред лицето на правдата“.
Групата уапсена неодамна во Македонија, наводно, изнудувала пари од сопствениците на локалните барови, користела закани и насилство, организирала нелегално коцкање и била вклучена во трговија со дрога и акцизна стока. А ова, во суштина, беше само еден мал дел од проблемот, вели Арсов. 
Она што започна со заплена на над 800 покер апарати заврши со откривање на казина без лиценци, кои не пријавуваа приход или не плаќаа даноци и вработуваа работници без документи, рече тој. Тоа „отвора простор за проширување на кривичната истрага против други престапници ... во својство на помагачи, поттикнувачи или соучесници. Тука пред се мислам на претставници од Царинската управа без кои ниту еден покер апарат не би можел да влезе незабележан“, 
Тој, исто така, ги наведува „одговорните лица во Управата за јавни приходи кои не извршувале редовни контроли на работењето на секое казино. Сите овие луѓе се важна алка во синџирот на организираниот криминал, надвор од границите на државите, бидејќи без нивна помош [кривични дела] не можат да се извршат. Вакви дејствија, исто така, се случија во Србија“. 
Голем дел од опремата за незаконско коцкање во Македонија доаѓа од Бугарија и Косово, и таа врска не е изгубена.
"Процесот на нарачка, плаќање, транспорт, влегувањето во земјата, царинската и шпедитерската документација, внатрешниот транспорт, локалното сместување и користењето на апаратите мора да бидат индиции кои треба да ја докажат ... одговорноста на надлежните органи и лица кои требаше да го спречат и пријават илегалниот влез на покер апаратите“, рече Ременски.
Таа објасни дека коцкарскиот бизнис и лотаријата се под интензивен мониторинг во ЕУ и земјите членки, како што е Бугарија, за да се намали економскиот и финансискиот криминал и перењето пари, како и да се спречат условите за појава на нелегални бизниси поврзани со игри на среќа и илегален влез на покер апаратите“.
„Операцијата Детонатор покажа колку овој вид на бизнис може да биде прекуграничен“, додаде Ременски.
Сепак, Детонатор не се прошири во западните делови на Македонија, како Тетово, Гостивар, Дебар и Струга, каде што полицијата има информации дека криминални групи од Косово, Албанија и други земји се поврзани со локалните криминални кланови. 
„Овие видови на групи постојат во Тетово, заедно со нелегалното коцкање. Дури и децата знаат. Штом се стемни, коцкарниците се отвораат. Тие изгледаат како обични продавници. Тие имаат гости од Косово и Албанија, а тие [значат] голема заработка за локалните сопственици на нелегалните коцкарници“, изјави за SETimes 60-годишниот Арбен Шпатими од Тетово. 
„Жал ми е за младите кои сè повеќе се во овој валкан бизнис. Имам внуци кои по цел ден [се фокусираат на] спортското обложување. Тие не работат ништо и ги трошат парите што нивните родители ги заработуваат“, додаде тој. 
Една неодамнешна анкета на младите луѓе во Црна Гора покажа дека 43 отсто од малолетниците се занимаваат со спортско обложување или други игри на среќа, и покрај тоа што законот забранува влез на младите луѓе во коцкарниците или обложувалниците.
Оливера Комар, од агенцијата за истражување Дефакто Консултатнти, утврди дека просечната возраст за започнување со спортско обложување е 11 години и дека најмладиот испитаник имал само пет години. Најчестите причини наведени од страна на младите се финансиската добивка, покачување на адреналинот и забавата.
