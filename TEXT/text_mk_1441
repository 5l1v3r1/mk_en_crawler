16/10/2009
Петиот меѓународен енергетски саем и шестиот Меѓународен саем за заштита на животната средина завршија во петокот (16-ти октомври) во Белград. Министерот за енергија, Петар Скундриќ, и министерот за животна средина и просторно планирање, Оливер Дулиќ, ги отворија тридневните настани. 
*** 
Министерството за финансии на Босна и Херцеговина (БиХ) и Германската амбасада во Сараево во понеделникот (12-ти октомври) потпишаа договор за соработка вреден 76 милиони евра. Министерството објави дека 56 милиони евра се во форма на заем, од кои 46 милиони ќе бидат одвоени за изградба на паркот на ветерници во југозападна Херцеговина. 
*** 
 Aлбанската Централна банка ги повика приватните банки да ги зголемат станбените кредити за поддршка на економијата и да се спротивстават на влијанието на светската финансиска криза. Гувернерот Ардијан Фулани ги повика банките и претпријатијата да соработуваат. Тој рече дека Албанија треба да работи на привлекување повеќе странски директни инвестиции со цел решавање на прашањата што произлегуваат од светската финансиска и економска криза. 
*** 
 Букурешт е домаќин на XXII издание на Туристичкиот саем од четвртокот (15-ти октомври) до недела. На годишниот настан, кој се одржува во изложбениот центар Ромекспо, учествуваат претставници од туристичкиот сектор во земјата.
*** 
Експертите од „Стандард енд пурс“ се загрижени дека актуелната политичка криза во Романијa може да се пролонгира и да ги загрози економските и фискалните програми за консолидација на земјата. СиП ја смета стабилната влада за инструмент во остварувањето на целите на фискалната консолидација поставени во аранжманите на Букурешт со ММФ, ЕУ и другите меѓународни финансиски институции. 
*** 
Тендерот за втор оператор на фискалната телефонија што ќе води до либерализација на српскиот телекомуникациски пазар ќе биде распишан до ноември, објави во саботата (10-ти октомври) министерката за телекомуникации Јасна Матиќ. Таа додаде дека владата ја одобрила неопходната тендерска документација и истакна дека не е одредена минимална цена за лиценцата. Владата очекува да го комплетира тендерот и да ја додели лиценцата до крајот на оваа година.
 (Разни извори – 09/10/09-16/10/09) 
