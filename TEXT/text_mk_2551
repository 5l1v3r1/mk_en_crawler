20/09/2005
Од Василис Василиу за Southeast European Times во Атина – 20/09/05
Продолжуваат постојаните промоции на грчките банкарски заеми и кредитни картички и покрај тоа што расте бројот на недоплатени кредити. Банките едноставно не знаат дали нивните клиенти се во состојба да ги извршат исплатите. Изјавите дека целокупното лично позајмување во Грција е само мал процент од БДП ја уверува јавноста, но банките немаат јасна слика за бројот на домаќинствата кои се на работ на банкрот. Ситуацијата со приватните долгови во Грција достигна критични димензии. 
Соодносот на заемите и заштедите тројно се зголеми од 2000 година досега. Врз основа на официјалните државни статистички податоци само 10 отсто од грчките домаќинства имаат заштеда: 60 отсто трошат сé што ќе заработат, а преостанатите 30 отсто трошат повеќе од заработеното - ситуација која се припишува на лесно достапните заеми и кредитни картички. Двајца од десет сопственици на кредитни картички ги надминале своите кредитни лимити и внесуваат само минимално потребни исплати. На салдата се пресметува камата од околу 15 отсто годишно. 
Претпријатијата за наплата на долговите се во своите „златни времиња“. Ангажирани од страна на банките за принудна наплата на неплатените долгови тие им се јавуваат на должниците и вршат притисок врз нив веднаш да ги подмират долговите. Ако таквите известувања не дадат резултат, законот им дозволува да преземат мерки, вклучувајќи и блокирање на сметки, конфискации, дури и соработка со судски извршители во случаи на заговор. Постои околу 21 вакво претпријатие и нивниот број се зголемува. 
Суштината на проблемот лежи во отсуството кај банките на сознанија во врска со статусот на паралелни позајмувања на должниците. Банкарите го користат заедничкиот систем на бела и црна листа - база на податоци која ги вклучува сите лични заеми или сметки од кредитни картички, но според некои пресметки, вклучува податоци на само еден од четворица. 
Листите не даваат информации за хипотеки - што резултира со доделување на кредитни линии на клиенти кои веќе се оптоварени со големи долгови. Белата книга содржи само нови листи на кредити на клиенти и долгови од кредитни картички. Затоа, некој со постар долг може, без голем проблем, да добие нов заем од друга банка. Во двата случаи не е лесно да се откријат истовремените заеми. 
Теоретски гледано, грчкиот граѓанин може да обезбеди заем и кредитна картичка од секоја банка во земјава. Контролата на кредитите се движи од минимална до никаква, што го доведува просечниот граѓанин до позиција кога заработката не може да ги покрие зголемените долгови. 
