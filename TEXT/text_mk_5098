11/01/2010
Од Наташа Радиќ и Линда Карадаку за Southeast European Times во Загреб и Приштина -- 11/01/10
Хрватскиот претседател во заминување, Стипе Месиќ, побара од Србија да престане да ги подгрева „нереалните соништа“ дека отцепената држава Косово ќе се врати под српска контрола. 
За време на посетата на Приштина во петокот (8-ми јануари) -- каде што се состана со претседателот Фатмир Сејдиу -- Месиќ рече дека би било „добро да се прекине со поттикнувањето на нереалните соништа“. Накратко, независноста на Косово е неповратен процес.
Тој, исто така, го повика Белград да прекине со повиците до српското малцинство во Косово -- кое прогласи независност од Србија во февруари 2008 година -- за бојкот на државните институции и изборите. 
„Би било добро да се прекине со сугестиите косовските граѓани од српска националност да прекинат со повиците и, на тој начин, да се лишат од правото да одлучуваат како ќе живеат“, рече Месиќ во говорот пред парламентот. „Признавањето на независно Косово не беше чин против некого, туку признавање на политичката реалност во регионот.“
За време на посетата, последна пред новоизбраниот претседател Иво Јосиповиќ да ја преземе функцијата, Месиќ ја истакна својата цел за зајакнување на односите меѓу двете земји со истовремено унапредување на стабилноста во целиот регион. 
Месиќ ја посочи работата што мора да се заврши во процесот на градење на демократијата, борејќи се истовремено против корупцијата и организираниот криминал.
Во Приштина Сејдиу го одликуваше Месиќ со Златен медал на независноста, кој им се доделува на оние кои дале посебен придонес за слободата и независноста на Косово. 
Сејдиу рече дека хрватскиот претседател бил и останува пријател на Косово.
„Имав посебна привилегија да го имам претседателот Месиќ како личен пријатен и тесно да соработувам со него во еден многу важен период за нашата земја“, рече Сејдиу. „Затоа, во оваа свечена прилика, сакам да ја изразам својата благодарност и благодарноста на народот на Република Косово.“ 
Хрватска ја призна независноста на Косово на 19-ти март 2008 година, околу еден месец откако нацијата прогласи независност од Србија. Признавањето донесе превирање во односите на Хрватска со Србија.
