08/05/2012
Дражен Ремиковиќ за Southeast European Times во Сараево -- 08.05.12
Турција го поддржува пристапувањето на БиХ во НАТО и мирот на Балканот, изјави турскиот министер за надворешни работи, Ахмет Давутоглу, минатата недела, откако му беше врачена наградата Лидер на 21 век од страна на Меѓународната лига на хуманисти во Сараево. 
Здравко Сурлан, генерален секретар на лигата, рече дека Давутоглу ја доби наградата за својот исклучителен придонес за помирување на народите на Балканот.
„Никој пред него не ги донесе лидерите од регионот на едно место по завршувањето на војната во поранешна Југославија. Давутоглу покажа дека лидерите на балканските држави можат да живеат како добри соседи и дека само со добрососедски односи овие држави можат да одат напред“, изјави Сурлан за SETimes. 
Бакир Изетбеговиќ, бошњачкиот член на претседателството на БиХ, му се заблагодари на Давутоглу за поддршката што Турција й ја дава на БиХ на патот кон евро-атлантска интеграција. 
„Турција е исклучително значајна за нашата земја. Луѓето во БиХ многу го сакаат Давутоглу и го сметаат за симбол на модерна Турција“, изјави Изетбеговиќ за локалните медиуми по средбата со министерот за надворешни работи.
Истакнувајќи ја втората годишнина од потпишувањето на Декларацијата меѓу претседателите на Турција, Србија и БиХ во Истанбул во април 2010-та година, Давутоглу рече дека овие три земји ќе продолжат да одржуваат средби со цел да се поттикне улогата на Турција на Балканот. Следната средба се очекува да се одржи во Сараево на крајот од овој месец. 
Сепак, многумина веруваат дека Турција треба да го концентрира своето внимание врз економијата, а не врз политичкото влијание во БиХ и Балканот. 
Борислав Бојиќ, заменик-претседател на Српската демократска партија (СДС), за SETimes изјави дека изјавите на Давутоглу за Отоманската империја се неприфатливи за Србите во БиХ.
„Турција е земја која има силна економија и ние мора да ги подобриме економските односи со неа. Но, неприфатливо е да се зборува за нова Отоманска империја на Балканот... Овие се лекомислени изјави и мислам дека тоа ги уназадува односите помеѓу Турција и БиХ“, рече Бојиќ.
Иво Миро Јовиќ, заменик-претседател на Хрватската демократска заедница на БиХ (ХДЗ БиХ), изјави дека БиХ и Турција треба да изградат посилни економски врски. 
„Вниманието треба да биде на економската соработка -- БиХ е мала земја во споредба со Турција и може да извлече значајни придобивки од економската соработка со Турција. Сепак, не е добро тоа што Турција сега наметнува поголемо политичко влијание во БиХ и регионот, особено во време на општа криза“, изјави Јовиќ за SETimes. 
Според турското Министерство за економија, извозот на Турција во БиХ достигна 205 милиони евра во 2011-та година, пораст од 20 отсто во однос на 2010-та година. Извозот на БиХ во Турција, исто така, постојано се зголемува, достигнувајќи 68,8 милиони евра во 2011-та година, пораст од 25 отсто во однос на извозот во 2010-та година. 
Биргул Демиртас, балкански експерт од одделот за меѓународни односи на Универзитетот ТОББ во Анкара, за SETimes изјави дека турските политичари треба да бидат внимателни да не остават некаков впечаток на нео-отоманизам при градењето на односите со БиХ. 
„На пример, говорот на Давутоглу за време на неговата посета на Сараево во октомври 2009-та година беше обележан од осветувањето на отоманскиот суверенитет на Балканот, што доведе до критики од регионот. Нарекувајќи ја отоманската ера „успешна приказна“, Давутоглу покажа дека „ние треба повторно да го пронајдеме овој успех преку нови културни и економски средства“, истакна таа.
Сепак, Демиртас истакна дека БиХ стана централен дел на балканските иницијативи на Турција чија цел е да помогнат за решавање на домашните спорови.
„Турција придонесе за подобрување на босанските односи со соседите, главно со Србија и Хрватска, преку трилатерални дијалози меѓу државните лидери и министрите за надворешни работи“.
Амбасадорот на БиХ во Турција, Драгољуб Љепоја, рече дека политичките односи на двете земји се на високо ниво. 
„Турција е вклучена во многу проекти за реставрација на културни споменици во нашата земја, особено оние старите од отоманскиот период“, изјави Љепоја за SETimes. 
Но, рече тој, економските односи меѓу двете земји треба да бидат на истото ниво. 
Граѓаните на БиХ, исто така, имаат различни мислења за “дипломатската офанзива“ на Турција.
29-годишниот Марко Живаниќ, од Бања Лука, рече дека активностите на Турција не треба да се толкуваат како добронамерни. „Ние бевме под турско ропство пет века. Очигледно, тоа не беше доволно за нив и сега сакаат уште повеќе. Тоа е неприфатливо“, изјави Живаниќ за SETimes. 
Од друга страна, 45-годишниот Мирсад Макетиќ, жител на Сараево, вели дека врската меѓу двете земји е нераскинлива.
„Имам роднини кои живеат во Истанбул, а ќерка ми најверојатно ќе оди да студира таму. Совршено природно е тоа што имаме добри односи со една таква развиена земја“, изјави Мектиќ за SETimes. 
 Дописникот на SETimes Менексе Токјај од Истанбул помогна при изготвувањето на овој извештај. 
