06/10/2010
ПРИШТИНА, Косово -- Институциите задолжени за безбедноста во Косово објавија во вторникот (5-ти октомври) дека се посветени на проширувањето на владеењето на правото во северниот дел, каде што живее претежно српско население. Водачите на КФОР, полицијата на ЕУЛЕКС и Косовската полиција објавија план, кој е во сила од понеделникот, за ставање на областа под контрола. „Презедовме безбедносни мерки, со дополнителни патроли и зголемен број [италијански] карабинери, кои треба да ги спречат немирите и да воспостават ред и почитување на законот“, рече командантот на КФОР Ерхард Белер на заедничката прес-конференција. Командантот на полицијата на ЕУЛЕКС, Удо Карл-Хајнц Мелер, потврди дека мисијата ќе покрене обвиненија против оние кои се вмешани во криминални активности. Директорот на Косовската полиција, Бехар Селими, вети дека ќе ги награди полицајците кои покажуваат резултати, а ќе ги дисциплинира оние што не работат. Медиумските извештаи покажуваат дека зголеменото присуство во северот е предвесник на потезите на ЕУЛЕКС за апсење на таканаречената „голема риба“ помеѓу криминалните водачи во северот. (Зери, Косова Сот, Експресс, Коха Диторе, Лајм - 06/10/10; РТК, Клан Косова - 05/10/10)
