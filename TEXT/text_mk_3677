31/01/2008
(AФП, АП, АКИ, Бета, Б92, Балкан инсајт, ЕУ - 30/01/08)
Заменик-претседателот на Европската комисија (ЕК), Франко Фратини, во средата (30-ти јануари) допатува во Белград, за официјално да ги започне разговорите за либерализација на визниот режим со српските власти, два дена откако им беше понуден нов договор со ЕУ.
Политичкиот договор на министрите за надворешни работи на ЕУ, предложен во понеделникот, ќе обезбеди зајакнати трговски односи и соработка во областа на образованието со оваа балканска земја и ќе стави крај на визните ограничувања за нејзините државјани. Министрите рекоа дека сакаат договорот да биде потпишан до 7-ми февруари, четири дена по вториот круг од претседателските избори во Србија. 
„Иднината на Србија е во ЕУ“, рече Фратини, кој е исто така и комесар на ЕУ за правда, слобода и безбедност, во средата, по разговорите со српскиот претседател Борис Тадиќ. „Дојдов тука за лично да ја пренесам оваа порака, не само на претседателот Тадиќ, туку и на вас, српскиот народ.“
Во врска со договорот што й беше понуден на Србија во понеделникот, комесарот истакна дека тоа е првиот официјален документ потпишан од страна на сите 27 земји во блокот во кој се споменува можното членство на оваа балканска земја во Унијата. 
„Сакам да кажам дека нашата политичка понуда до Србија значи дека ние ги отвораме вратите и прозорците на Европа, но српските граѓани се оние што ќе одлучат дали ќе влезат или не“, рече Фратини пред вториот круг од претседателските избори в недела.
Во овој круг од изборите, проевропскиот претседател ќе се соочи со Томислав Николиќ од ултранационалистичката Српска радикална партија (СРС), на чиј официјален претседател, Воислав Шешељ, моментно му се суди за воени злосторства во Трибуналот на ОН во Хаг.
ЕУ се надева дека Тадиќ, кој заостана за пет процентни поени зад Николиќ во првиот круг од изборите на 20-ти јануари, ќе биде реизбран в недела, стравувајќи дека победата на еден националист би можела да ја маргинализира Србија.
„Сакам Србија и српските граѓани да станат дел од нашата Унија и да ги прифатат европското наследство и европските вредности, права и обврски“, рече Фратини во коментарот од средата, поздравувајќи го почетокот на разговорите за либерализација на визниот режим.
Комесарот претходно посочи дека визните ограничувања со кои српските патници во ЕУ моментно се соочуваат, може да бидат укинати уште на почетокот од следната година, откако ќе бидат исполнети сите неопходни барања, особено воведувањето на биометрички пасоши. Пред неговата посета тој рече дека е „неприфатлив“ фактот што 70 отсто од младите Срби никогаш не патувале во странство. 
„Сакам вашите граѓани, младите студенти, вашите наставници и професори да имаат пристап до Европа“, рече Фратини во средата во Белград. „Сакам да ги шират европските вредности кога ќе се вратат дома.“
Покрај чекорите за олеснување на визниот режим, ЕУ ја разгледува можноста и за формирање слободна трговска зона со Србија и вклучување на нејзините студенти во програмата за студентска размена и образование Еразмо, белградската новинска агенција Бета го цитираше Фратини. 
