05/11/2008
БРИСЕЛ, Белгија -- Комесарот за проширување на ЕУ, Оли Рен, во среда (5-ти ноември) ги претставува годишните извештаи на Европската комисија (ЕК) за напредокот на аспирантките за Унијата во Западен Балкан. Според нацрт-извештајот до кој дојде ЕУ Опсервер, Хрватска е можно да ги заврши своите разговори за пристап во ЕУ до крајот на следната година ако успее да ги исполни сите критериуми. Србија е можно да добие официјален кандидатски статус во 2009 година, додека Македонија нема да добие датум за почеток на разговорите за пристап со ЕУ. Босна и Херцеговина (БиХ) ќе се соочи со критики поради реториката на своите политичари, за која ЕК вели дека негативно влијае на функционирањето на институциите и ги забавува реформите. 
Што се однесува до Турција, ЕК ќе ја прогласи земјата за функционална пазарна економија за првпат, но ќе ја предупреди Анкара да не ја крши слободата на печатот и изразувањето. Исто така, кипарската влада побара од ЕУ да изврши притисок врз Турција за помош во решавањето на долготрајната поделба на островот. Портпаролот на кипарската влада, Стефанос Стефану, рече дека ЕУ треба да ја натера Турција да сфати дека мора да придонесе во тековните преговори. (Милијет, Хуријет - 05/11/08; ЕУопсервер, Макфакс, Бета, Б92, Ројтерс, новинска агенција Анадолу, Ворлдбулетин, КНА, Фамагуста газете - 04/11/08)
