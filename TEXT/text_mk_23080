03/11/2008
ИСТАНБУЛ, Турција -- Полицијата во неделата (2-ри ноември) спречи протест организиран од страна на прокурдската Партија за демократско општество (ДТП) во Истанбул и, наводно, притвори 27 поддржувачи на ДТП, клучително и претседателот на истанбулската канцеларија на партијата, Халил Аксој. Кога група од околу 60 лица се обидела да одржи митинг на плоштадот Таксим, полицијата употребила солзавец за да ги растера. Демонстрациите уследија по бранот протести во турскиот југоисточен и источен регион, во знак на поддршка на Абдула Оџалан, затворениот водач на терористичката Курдистанска работничка партија (ПКК). Следбениците обвинуваат дека неговите затворски чувари го малтретираат.
Во меѓувреме, тензиите и понатаму се големи во југоисточните, претежно курдски, провинции Ван и Хакари, кои премиерот Реџеп Тајип Ердоган ги посети изминатиот викенд. Во градот Јукшекова во Хакари околу 3.000 поддржувачи на ДТП протестираа поради посетата на Ердоган и се судрија со полицијата во неделата. Во саботата слични судири избија за време на прокурдските демонстрации во Ван. (Сабах, Заман, Радикал - 03/11/08; Хуријет, новинска агенција Доган, АФП - 02/11/08)
