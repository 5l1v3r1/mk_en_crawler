25/08/2008
СКОПЈЕ, Македонија -- Премиерот Никола Груевски во неделата (24-ти август) ја отфрли идејата што ја претстави претставникот на ЕУ, Метју Нимиц, за време на неодамнешниот состанок во Скопје за решавање на долготрајниот спор околу името помеѓу Македонија и Грција. „Една од идеите што ги претстави Нимиц е користење едно име за целосна надворешна употреба. Тоа е неприфатливо за нас и тука застанавме. Ние се согласивме за некои работи, но тоа е нешто што не можевме да го прифатиме“, рече Груевски.
„Грција има длабоки и сериозни проблеми. По еден сериозен скандал избива скоро на секои две недели. Таа мора да се фокусира на спорот околу името бидејќи владата се соочува со предвремени избори поради скандалите. Таа ја структуира својата политика на таков начин на кој ќе може да избегнува изнаоѓањето решение бидејќи верува дека [решението за спорот околу името] може да й направи штета на партијата на следните избори“, рече Груевски, поттикнувајќи брза реакција од Атина. Како одговор грчката министерка за надворешни работи, Дора Бакојани, изјави дека овие „тврдоглави и провокативни коментари се сосема неразумни. Ова ја потврдува неодржливата позиција во која тој избра да се стави себеси.“ (Катимерини - 25/08/08; MИА, Макфакс, РТС - 24/08/08)
