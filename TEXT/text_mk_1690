26/10/2011
Според фирмата за проценување на ризици во случај на катастрофи „Еквакат“, деструктивниот земјотрес што ја погоди викендов турската провинција Ван, во кој загинаа стотици луѓе, ќе ги чини осигурителните компании околу 200 милиони долари. Според „Риск менеџмент солушнс“, 4.000 згради биле оштетени во земјотресот, а 100 се урнале. 
*** 
 Македонија се котира највисоко во однос на соседите во регионот во најновиот извештај за деловна активност на Светската банка за 2012 година, објавен во четвртокот (20. октомври). Македонија се наоѓа на 22. место на списокот, а по неа следуваат Црна Гора (на 56. место), Бугарија (на 59. место), Романија (на 72. место), Хрватска (на 80. место), Албанија (на 82. место), Србија (на 92 место), Косово (на 117. место) и Босна и Херцеговина (на 127. место). 
*** 
Според последниот извештај за глобално богатство на Истражувачкиот институт на швајцарската банка „Кредит свис“, објавен во средата (19. октомври), 16.528 Романци имаат лично богатство кое надминува 1 милион долари. Ова ја става земјата на 47. место на списокот од 160 земји врз основа на бројот на богати луѓе. 
*** 
Според првичните процени објавени од ММФ во петокот (21. октомври), БДП на Албанија ќе порасне за околу 2,5 отсто во 2011 година. Институцијата рече дека земјата ја издржала глобалната економска криза благодарение на добрата политика спроведена во текот на годините пред кризата. Истовремено, се соочува и со некои предизвици, како што се големиот јавен долг, слабиот пораст на продуктивноста и изложеноста на надворешни фактори што можат да ја дестабилизираат економијата. 
*** 
Според извештаите од понеделникот (24. октомври), Босна и Херцеговина му се приклучи на проектот за основање на претпријатие за железници помеѓу Србија, Хрватска и Словенија. Бугарија, Македонија и Црна Гора исто така рекоа дека ќе му се приклучат на субјектот наречен „Карго 10“, чија цел ќе биде пренесувањето товар на линијата Словенија - Истанбул. 
*** 
Според последниот Извештај за скијачки комплекси за 2011 година, објавен од одделот за обезбедување странски валути „Травел мани“ на британската поштенската служба, Банско во Бугарија, е прогласено за најдобар скијачки комплекс. Според извештајот во кој се разгледуваа 10 дестинации во Европа и во Северна Америка, во споредба со минатата година, цените во комплексот се намалени за 5 отсто. 
*** 
Во петокот (21. октомври), гувернерот на централната хрватска банка, Жељко Рохатински, предупреди дека неговата земја треба да ги намали трошоците за да не доживее економски крах. Според него, оваа година фискалниот дефицит на земјата ќе порасне до 6,2 отсто од БДП и со тоа ќе ги надмине предвидените 6 отсто. 
*** 
Во четвртокот (20. октомври) српскиот монопол за електрична енергија „Електропривреда Србије“ (ЕПС) објави дека направил договор за развивање рудник за јаглен и проекти за обновлива енергија на својата територија заедно со „Шенжен енерџи груп ко.“ и „Чајна енвајроментал енерџи ко.“ од Кина. Вредноста на проектите се проценува на 2 милијарди евра. 
*** 
До 30. октомври Турската конфедерација на деловни луѓе и на индустријалци е домаќин на настанот „Трговски мост помеѓу Турција и светот“ за 2011 година. Еднонеделниот настан спои над 700 деловни претставници од целиот свет за да разговараат за можностите за склучување партнерство и за инвестирање. 
 (Разни извори - 19.10.2011-26.10.2011) 
