17/09/2008
БРИСЕЛ, Белгија -- Комесарот за проширување на ЕУ, Оли Рен, во вторникот (16-ти септември) ги пофали напорите на Албанија за реформа на својата економија и судскиот систем, но рече дека земјата мора да ја интензивира борбата против организираниот криминал и корупцијата и да загарантира слободни избори. Албанија мора да продолжи со реформите кои веќе го зајакнаа судството и изборниот систем, рече Рен по состанокот со албанскиот министер за надворешни работи, Лулзим Баша, во Брисел. Баша истакна дека неговата земја е подготвена да ги исполни своите обврски за да го придвижи напред својот процес на интеграција во ЕУ.
Во другите вести од вторникот, премиерот Сали Бериша ги претстави најновите остварувања на владата во областа на инвестициите, кои ги припиша на реформите што ги презеде неговата влада. „Им гарантираме безбедност на инвеститорите со спроведувањето на новите реформи“, изјави Бериша на прес-конференција. Но, социјалистичката опозиција го обвини Бериша дека се обидува да го одвлече вниманието на јавноста од наводната одговорност на владата за смртта на бизнисменот Коста Требицка, клучен сведок во истрагата за нелегалната трговија со муниција. (Балканвеб, ББС, Топ ченал, Телеграфи - 17/09/08)
