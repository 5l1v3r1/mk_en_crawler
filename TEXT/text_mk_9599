22/11/2012
Од Пол Чикои и Светла Димитрова за Southeast European Times во Букурешт и Софија – 22/11/12
Меморандумот за одржлив развој на транспортот на заедничкиот дел од Дунав и комплетирањето на вториот мост што се протега на реката, означи нова фаза од регионалната економска соработка на Бугарија и Романија.
Овие чекори ќе ги унапредат и напорите на двете земји за привлекување повеќе средства на ЕУ, поглавје каде што Романија и Бугарија сериозно заостануваат зад другите 25 држави од заедницата.
Минатиот месец романскиот премиер Виктор Понта и неговиот бугарски колега, Бојко Борисов, симболично го преминаа пешки новиот мост од 2,5 милиони евра што го поврзува Видин со Калафат. Мостот долг 1,8 километри, најдолг мост што се протега на Дунав, е сега отворен само за пешаци. Мостот, чија изградба започна пред пет години, ќе биде отворен за железничкиот и автомобилскиот сообраќај следната година.
„Ова е многу важен проект за нас. Тоа е среднорочна и долгорочна инвестиција“, рече за SETimesАугустин Хагиу, претседател на Федерацијата на транспортни оператори во Романија.
„Овој мост доаѓа како погодна алтернатива на веќе преоптоварениот царински пункт Ѓиурѓиу-Русе. Ова ќе помогне како за транспортерите, така и за туристите“, додаде тој. 
Граѓаните, исто така, се возбудени во врска со новиот пат.
„Во изминатите две години ги поминував моите одмори во северна Грција. Овој мост совршено ми одговара, бидејќи значително го скратува моето патување“, рече заSETimesАурел Тудосе, мал бизнисмен во Крајова, град во југозападна Романија.
Властите на двете страни ги нагласуваат позитивните ефекти од зголемената инфраструктура.
„Последниот предизвик со кој се соочуваме е формирањето бугарско-романско претпријатие кое ќе управува со Дунав Мост 2, откако ќе биде пуштен во употреба“, се вели во изјавата на бугарското Министерство за транспорт, информации и комуникации заSETimes, и се истакнува дека Бугарија веќе ги избра членовите на својот преговарачки тим.
Новиот мост само ќе придонесе за „подобрување на транспортните врски меѓу Централна и Источна Европа, но и за социјалниот и економскиот развој на регионот на долг рок“, се додава во изјавата на министерството.
Претходно овој месец двете земји потпишаа меморандум за одржлив развој на речниот транспорт на заедничкиот дел од Дунав.
„Меморандумот ја изразува посветеноста на Бугарија и Романија на обезбедувањето подобри транспортни услуги долж Дунав“, вели бугарското Министерство за транспорт. „Истиот ги носи двете земји чекор понапред до здружувањето на нивните напори за остварување на оваа заедничка цел и го олеснува спроведувањето на активностите поврзани со развојот на внатрешниот воден транспорт.“
„Тоа, исто така, ќе испрати сигнал до Европската комисија за амбициите на двете земји за подлабока соработка и придонес за остварување на целите на Дунавската стратегија“, вели министерството.
Дунавската стратегија претставува акциски план на ЕУ кој беше донесен во 2010 година, а кој има за цел унапредување на регионалната соработка долж реката Дунав, со акцент на подобрувањето на поврзаноста, заштитата на животната средина, благосостојбата на регионот и системот на управување.
Договорот предвидува три фази од заедничките проекти за подобрување на речните транспортни услови на заедничкиот дел од Дунав -- краткорочно до 2020 година, среднорочно до 2030 година и долгорочно до 2050 година, изјавија за SETimesод романското Министерство за транспорт.
Проектите ќе бидат заеднички оценети од меѓуминистерска комисија. Заедничките напори се уште поважни со оглед на тоа што Дунав претставува еден од главните транспортни коридори на Европа, имено коридорот 7.
Романија и Бугарија добија релативно мал дел од европските средства одвоени во буџетот на ЕУ за периодот 2007-2013 година. Од одвоени скоро 20 милијарди евра, Романија успеа да привлече само 10 отсто, додека Бугарија апсорбираше околу 19 отсто од своите 6,9 милијарди евра, најниска стапка на абсорбција во ЕУ.
