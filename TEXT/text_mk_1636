02/08/2010
 Загреб беше домаќин на 41-вата Меѓународна олимпијада по физика од 17-ти до 25-ти јули. На овогодинешниот натпревар во Хрватска учествуваа повеќе од 370 средношколци од 82 земји. Севкупен победник беше кинески студент кој беше најдобар во неколку категории, вклучително и теорија и решавање на проблеми. Тројца хрватски учесници, исто така, освоија награди -- два бронзени медали и една плакета. 
*** 
Првата банка на мајчино млеко на Балканот беше отворена во Србијa во Институтот за неонатологија во Белград. Центарот обезбедува млеко за предвремено родените деца во институтот, изјави за АФП во понеделникот (26-ти јули) шефицата на одделот, Славица Симиќ. 
*** 
Персиско-босански речник беше објавен во Босна и Херцеговинa од Истражувачкиот институт Ибн Сина во Сараево. Заменик-директорот на институтот, Аболфазл Кахен, изјави за иранската новинска агенција ИРНА во четвртокот (29-ти јули) дека речникот на 1.300 страници содржи 50.000 зборови и поедноставена персиска граматика. Тој рече дека истиот ќе им помогне на босанските научници во нивното истражување.
*** 
 Бугарските aрхеолози открија населба за која се верува дека е стара 7.000 години. Откритието е близу до источното село Иваново меѓу две реки. Според експертите, населбата се протега на област од 900 квадратни метри и е опкружена со заштитен ѕид во „невообичаена“ осмоаголна форма. 
*** 
 Mакедонското Министерство за образование во вторникот (27-ми јули) објави дека ќе финансира 40 научни проекти на јавните и приватните универзитети во областите на науката и математиката, медицинските, техничките, социјалните и хуманитарните науки. Повеќе од 350 професори и истражувачи аплицираа за финансирање на конкурсот објавен од министерството минатата година. Министерството ќе додели 20.000 евра за секој од проектите.
*** 
 Романските научници освоија еден сребрен и три бронзени медали на Меѓународната олимпијада по хемија што се одржа во Токио, Јапонија, од 17-ти јули до вторникот (27-ми јули). Четириесетивторото издание на Олимпијадата донесе 267 натпреварувачи од 68 држави.
 (Разни извори – 26/07/10-30/07/10)  
