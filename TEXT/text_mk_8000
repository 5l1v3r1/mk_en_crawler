04/12/2012
Мухамет Брајшори за Southeast European Times во Приштина -- 04.12.12
За помалку од една недела, ЕУ ќе ја донесе својата одлука за тоа дали Косово е подготвено да започне преговори за спогодба за стабилизација и асоцијација. На 10-ти декември Унијата ќе ги разгледа препораките на Европската комисија во нејзината физибилити студија, која беше претставена во октомври.
Студијата потврдува дека нема правна пречка за отпочнување разговори меѓу Косово и ЕУ, но и заклучува дека земјата мора да ги комплетира потребните реформи во неколку сектори.
„Студијата јасно посочува дека Косово е во голема мера подготвено да започне со преговорите за [спогодбата за стабилизација], откако ќе реши неколку краткорочни приоритети во областите на владеењето на правото, јавната администрација, заштитата на малцинствата и трговските капацитети“, изјави за SETimesСтојан Пелко, портпарол на Канцеларијата на ЕУ во Косово.
Косово заврши голем дел од правната рамка за трговијата и внатрешните пазари. До минатата година имаше значителен недостаток на правна инфраструктура во трговијата, особено во правната рамка што ги уредува заштитните мерки, антидампинг и компензациските мерки и внатрешната трговија.
„Сега имаме, и спроведуваме, современи закони, кои ги штитат интересите на Косово во областа на трговијата и се во континуитет со процесот на европска интеграција“, изјави за SETimesАрта Истрефи, советничка на косовскиот министер за трговија и индустрија.
Елтон Тота, професор по Право на ЕУ во Институтот за политички и европски студии, рече дека Косово мора да ја спроведува легислативата што ја усвојува, особено во однос на прашањата што се однесуваат на трговијата и царината, кои бараат поголем ангажман од надлежните институции.
„Косово ќе мора да ги подобри своите остварувања во бараните индикатори. За царинската и фитосанитарната контрола, донесена е легислатива, но не се спроведува. Косово мора да стори повеќе за да го зголеми капацитетот на спроведување, во однос на легислативата“, изјави Тота за SETimes.
Пелко рече дека Косово веќе започна со заложбите за усогласување на својата легислатива со Акито на ЕУ, додека ЕУ помага обезбедувајќи експертиза во областите што се поспецифични и посложени.
„Таквите преговори обично траат неколку години. Во многу области ние заклучивме дека Косово има добри закони, но недостига спроведување на истите. Еден клучен аспект во идните преговори ... ќе бидат структурите за мониторинг и имплементација во косовската влада, со цел да се осигури спроведување на легислативата“, рече Пелко.
Комисијата, исто така, препорача земјата да ја подобри својата бизнис статистика во Косово. Истрефи рече дека Агенцијата за регистрација на бизниси презеде големи реформи минатата година, што резултираше со подобрени податоци.
„Соработката со Царината и Даночната администрација на Косово [ги обедини] бројките на трите [бизнис регистрации] во голем број бизниси ... оваа соработка доведе до [подобрување на] бизнис статистиката во Косово“, рече Истрефи.
Тота рече дека исполнувањето на овие услови е поважно за земјата отколку отпочнувањето на преговорите за стабилизација и асоцијација, бидејќи реформите се неопходни за да се држи чекорот со другите земји во регионот.
Пелко се согласува.
„Физибилити студијата заклучува дека Косово ги спроведе првичните основни реформи кон воспоставување функционална пазарна економија. Сепак, потребни се напори за подобро насочување на економските политики, решавање на фискалната консолидација, создавањето работни места и прашањата на конкурентноста, како и за промовирање на приватните инвестиции“, рече Пелко.
