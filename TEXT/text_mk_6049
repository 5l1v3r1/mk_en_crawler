05/01/2011
Од Алакбар Рафоглу за Southeast European Times -- 05/01/11
Формирањето биро за Талибанците во Истанбул останува „само идеја“, велат турските власти, иако постои поддршка за можноста ако тоа помогне да се загарантира мир во Авганистан. 
„Ова сé уште не е официјална агенда; нема никаков официјален предлог [од Талибанците]“, рече советникот на турскиот премиер Реџеп Тајип Ердоган за SETimes. 
„Никогаш не сме работеле со Талибанците. Сепак, Турција може да биде добар посредник во регионот. Ако можеме да го направиме тоа, сите ќе имаат корист“, рече советникот Гејбула Рамазаноглу. 
Талибанските бунтовници минатиот месец посочија дека отворањето канцеларија би го поттикнало решението со преговори. Аналитичарите велат дека тоа ќе им даде на Талибанците политички легитимитет кој го бараат со години.
„Ако Турција е доволно љубезна да обезбеди вакви простории, ние, владата на Авганистан, ќе сме среќни и задоволни да видиме вакво олеснување“, рече авганистанскиот претседател Хамид Карзаи, по состанокот на 23-ти декември со турскиот колега Абдула Ѓул, на маргините од 11-тиот Самит на организацијата за економска соработка.
Но, подоцна, за време на заедничката прес-конференција со Карзаи, турскиот министер за надворешни работи, Ахмет Давутоглу, истакна дека не е донесена никаква конкретна одлука.
Иако ова останува само на разговори во оваа фаза, опозициската Републиканска народна партија (ЦХП) веќе остро ја критикуваше оваа можност.
„Ние сме против. Турција никогаш не смее да соработува со терористичка организација“, рече заменик-претседателот на ЦХП, Јилмаз Атес. „Ќе сториме сé да го блокираме предлогот за талибанска канцеларија.“ 
Истакнатиот турски политички аналитичар Еседула Огуз вели дека има малку јавна дискусија за ова. 
„Медиумите воопшто не ја опфатија оваа тема. Луѓето не се запознаени, ниту пак заинтересирани за ова“, изјави Огуз за SETimes, додавајќи дека десетици регионални самити се одржале во Турција со цел градење доверба меѓу Авганистан и Пакистан, со малку успех досега. 
Турскиот пристап „нула-проблеми“ на регионалните кризи, не успева да го задржи интересот на јавноста, бидејќи сé уште не покажа дека е продуктивен, рече Огус. 
Теоретски, рече тој, талибанското биро не е најлоша идеја. Но, владата се чини како да не е запознаена со вистинската ситуација во Авганистан, додаде тој. 
„Се разбира, постојат блиски врски меѓу политичарите. Оваа недела, турска парламентарна делегација ќе го посети Авганистан. Но, тие всушност се многу далеку од реалноста“, рече аналитичарот.
Ричард Вајц, висок колега и директор на Центарот за политичко-воени анализи при вашингтонскиот Институт Хадсон, рече дека Турција е желна да посредува во споровите меѓу соседните држави. 
Претходно таа се фокусираше на решавањето на несогласувањата меѓу Израел и Сирија; во последно време таа го охрабрува дијалогот меѓу Иран и меѓународната заедница. 
„Турција има добра позиција за да биде домаќин на какви било разговори меѓу владата на Карзаи и Талибанците. Имајќи го предвид тоа, како и другите дијалози, овие преговори ќе се покажат тешки, иако и да пропаднат Турција повторно ќе добие одобрение да се обиде да стави крај на војната“, рече тој за SETimes. 
