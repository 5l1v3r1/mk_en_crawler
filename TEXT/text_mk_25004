31/08/2009
ПОДГОРИЦА, Црна Гора -- Министерката за европска интеграција, Гордана Ѓуровиќ, вели дека Црна Гора ќе одговори на прашалникот на Европската комисија (ЕК) до ноември, објавија локалните медиуми во неделата (30-ти август). Таа истакна дека сите релевантни институции работат напорно во изминативе неколку недели за да одговорат навреме. Комесарот за проширување на ЕУ, Оли Рен, го предаде прашалникот во јули, во врска со демократските реформи и спроведувањето на Договорот за стабилизација и асоцијација помеѓу ЕУ и Црна Гора. Подгорица мора да одговори на повеќе од 2.100 прашања. Врз основа на овие одговори, ЕУ ќе ја процени подготвеноста на земјата за членство. Црна Гора се надева дека ќе добие кандидатски статус следната година и ќе отпочне разговори за пристапување до 2011 година. (РТЦГ, Побједа - 30/08/09)
