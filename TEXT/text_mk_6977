31/03/2012
Игор Јовановиќ за Southeast European Times во Белград -- 31.03.12
Српската влада во четвртокот (29-ти март) даде прелиминарно одобрување на амандманот за укинување на данокот на додадена вредност (ДДВ) и ограничување на профитните стапки за бебешката храна и опрема -- прашање во интерес на гласачите и кое беше заглавено со години, но набрзина доби на интензитет по објавувањето на парламентарните избори за оваа пролет.
Амандманот ги укинува 18-те отсто ДДВ во, како што стана позната, „Борбата за бебиња“ во Србија.
„Сметам дека укинувањето на ДДВ ќе доведе до намалување на трошоците на родителите и тоа е најдобар начин да им се помогне“, рече Душан Никезиќ, државен секретар за финансии, на прес-конференцијата во четвртокот.
Претседателката на парламентот, Славица Ѓукиќ Дејановиќ, вети дека законодавниот дом ќе го покрене прашањето што е можно поскоро.
Скоро 180.000 потпишани петиции беа доставени до парламентот на 16-ти март, и поддржувачите веруваат дека предлогот ќе ја направи детската храна многу попристапна и ќе помогне во намалениот наталитет на Србија.
Во поглед на бројот на децата што се раѓаат секоја година, Србија е близу до дното на европските држави. Во 2011 година земјата имаше негативна стапка на раст на населението за минус 3,5 отсто. 
Парламентот го покрена прашањето овој месец -- три дена по закажувањето на парламентарните избори за 6-ти мај. Премиерот Мирко Цветковиќ им вети на потписниците на петициите дека владата ќе се бори „да влијае на популационата политика преку системски мерки“ и да го укине ДДВ.
„Многу родители ни се јавија да ни се пожалат за прескапата опрема и храна за децата“, рече за SETimes Маја Тадиќ, од веб-страницата за родители Бебац, една од организаторите на петицијата.
„Свесни сме дека за многу луѓе во Србија, цените се пречка да имаат уште деца или воопшто да имаат дете“, додаде таа.
ДДВ е данок на профит на производот -- разликата меѓу тоа колку чини да се произведе артиклот и цената по која се продава. Наплатата се врши секојпат кога некој бизнис во синџирот на снабдување ќе купи или произведе производ и ќе го препродаде. ДДВ на бебешката храна и опрема изнесува 18 отсто -- многу повисока стапка од 8-те отсто ДДВ за брашното, млекото, лековите и учебниците.
Другите земји во регионот, исто така, преземаат чекори за намалување на ДДВ на ваквите производи. Хрватскиот ДДВ на бебешка храна изнесува 10 отсто, а македонскиот е 5 отсто, иако ДДВ на повеќето други производи е 25, односно 18 отсто. ДДВ во Босна и Херцеговина од 17 отсто ги вклучува и бебешката храна и опрема.
Белграѓанката Вера Тубиќ рече дека укинувањето на ДДВ за бебешките производи претставува прв чекор да им се помогне на родителите кои се борат со тешките економски услови. 
„Невработена сум со години како и 700.000 други луѓе. Замислете како е да се одгледува дете со 400 евра [месечна] плата. Некако успеваме во моментов, но што кога таа ќе порасне и почне да оди на училиште?“, рече Тубиќ.
