07/03/2011
Од Игор Јовановиќ за Southeast European Times во Белград - 07/03/11
Со текот на годините, водачот на косовските Срби, Оливер Ивановиќ, го поддржа учеството на Србите во политичкиот живот на Косово и контактот со претставници на властите во Приштина. Тој истакнува дека Косово и европските интеграции се две одделни прашања и дека Србија не смее да се откаже од своите надежи за пристапување.
Ивановиќ живее во северниот дел на Митровица, и е остар критичар на еднострано прогласената независност на Косово. Но, како што му кажа на дописникот на SETimes Игор Јовановиќ, тој, исто така, смета дека ситуацијата би можела доста да се подобри преку долго-очекуваниот дијалог меѓу Белград и Приштина.
 SETimes: Што мислите кои теми ќе бидат прво покренати во дијалогот меѓу Белград и Приштина? 
 Оливер Ивановиќ: Српската влада предложи десет теми. Мислам дека Албанците не треба да бидат принудени да прифатат одредени теми, затоа што тие мора да го гледаат својот сопствен интерес. Тоа е единствениот начин разговорите да дадат било каков резултат. Прашањето за киднапираните и исчезнатите лица сигурно ќе биде највисок приоритет за Белград.
Но, исто така ќе има и други важни прашања, како што се сообраќајот, личните документи, воздушниот сообраќај и регионалните договори за транспорт. Исто така, треба да се најде решение за блокадата на Централноевропскиот договор за слободна трговија (ЦЕФТА), [кој беше] направен кога Косово прогласи независност. Тоа е прашање од заеднички интерес. 
 SETimes: Што сака Белград да добие за косовските Срби во разговорите и што би значел успехот во дијалогот за српската влада?
 Ивановиќ: За Белград важно е, по разговорите, Србите да имаат редовно снабдување со електрична енергија и сигнал за мобилната телефонија, да можат да користат српски регистарски таблички и лични карти, како и српските и косовските бизнисмени да можат да се состануваат и да соработуваат слободно, со ЦЕФТА спроведуван на ист начин како порано. 
Тоа се главните цели, но ние, исто така, ќе наидеме на сериозни прашања во разговорите. Политичката стабилност е основа за владеење на правото и економски напредок. Овој вид на политичка нестабилност ги спречува косовските власти да се справат со организиранот криминал, а тоа значи неповолна клима за странски инвестиции. 
Отсуството на странски инвестиции може да доведе до голема невработеност и сериозни социјални тензии. Социјално незадоволните луѓе лесно се мотивираат за деструкција. И штом луѓето на Балканот излезат по улиците, не може да се каже во која насока ќе оди целата ситуација. Во такви ситуации, косовските Срби, исто така, се дефинитивно во опасност. 
 SETimes: Српските владини претставници соопштија дека очекуваат прашањето за статусот да биде отворено во разговорите - и покрај противењето на Приштина и влијателни западни земји. Што може да направи Белград за да го реши прашањето за статусот, без притоа да ја загрози европската интеграција на Србија?
 Ивановиќ: Секој договор постигнат меѓу двете страни ќе биде прифатлив дури и за државите кои го признаа Косово. Тековното политичко решение е неодржливо, бидејќи постојано ја регенерира политичката нестабилност во Србија или Косово.
Србите никогаш нема да ја прифатат независноста на Косово и се надевам дека секој ја разбира опасноста од тоа Србија постојано да се спротивставува на постоењето на една таква квази-држава, со тоа создавајќи клима на тензија во целиот регион. Тоа е тешка последица, која не може да бидат игнорирана.
 SETimes: Некои извештаи велат дека српските официјални претставници, во неформални разговори со западните претставници, се залагаат за поделба на Косово, иако тоа не е официјалната политика на Србија. Дали владата има разговарано за евентуална поделба и дали мислите дека тоа е добра идеја?
 Ивановиќ: Српската влада не ја разгледуваше поделбата на Косово како опција. Тоа првенствено ќе го прекрши уставот на земјата и јас не гледам никој на политичката сцена, кој би се осмелил да дискутира за поделбата и прекршувањето на уставот. Според мене, тоа е крајно погрешен концепт. 
Прво, тоа несомнено го дефинира признавањето на другиот дел на Косово како независна држава. Во тој случај, принципиелните ставови на Србија ќе бидат дискредитирани. 
Второ, повеќе од 60 отсто од Србите во Косово живеат јужно од реката Ибар. Сите нешта кои се важни за српската историја, традиција и култура се наоѓаат јужно од Ибар. Природните ресурси на кои Србија полага право се наоѓаат, исто така, јужно од Ибар. 
Поделбата на Косово како решение ќе доведе другите во регионот да направат сличен потег и тоа дефинитивно ќе го дестабилизира целиот регион. 
 SETimes: Претставници на српската владејачка партија, исто така, учествуваа на општите избори на Косово, иако владата претходно изјави дека не биле создадени услови за Србите да гласаат. Дали го сметате тоа за неуспех на политиката на владата, и дали ќе бидат преземени санкции против Србите кои учествуваа во изборите на 12 декември?
 Ивановиќ: Поголем одѕив на Србите на изборите организирани од страна на Приштина е еден непријатен факт, бидејќи ова е прв пат Србите да одлучат да го игнорираат ставот на Белград. Ставот на српската влада беше дека косовските Срби не можат да бидат повикани да гласаат на изборите на 12 декември, бидејќи не беа создадени услови за тоа, а некои го протолкуваа тој став на свој начин. Тоа предизвика конфузија, особено јужно од реката Ибар.
Друга работа беше демократската одлука на владата да не се санкционираат оние кои мислат поинаку. Нивно уставно право е да ги изразат своите политички ставови, дури и кога станува збор за непризнаените косовски институции.
Расудувањето на некои Срби најверојатно беше следново: Србија нема да преземе санкции против нас и ние би можеле да добиеме нешто во Косово. Така се случи да гласаат 20,000 Срби, што не е толку голем број, бидејќи има помеѓу 130,000 и 135,000 српски гласачи на избирачките списоци. Но, тоа е поголем одѕив на гласачите отколку порано и тој факт не може да се игнорира. Сепак, нема да има санкции против оние кои гласаа.
 SETimes: Престставниците на Приштина се обидуваат да го прикажат северно Косово како средиште на криминалот и зона без правда. Дали сметате дека ова е навестување на обидите на Приштина да ја преземе контролата врз северниот дел, и какви чекори презема владата за да го стабилизира стабилизира тој дел од Косово?
 Ивановиќ: Постои криминал во северниот дел на Косово, но ако се погледнат статистичките податоци, стапката на криминалот во северниот дел е забележливо помала отколку во останатиот дел од Косово. Но, константниот политички притисок врз северот предизвикува отпор кај Србите на сè што доаѓа од Приштина и на сè што доаѓа од други центри на моќ во Косово, бидејќи владата не е единствена центар на моќ таму.
Малку може да се направи со употреба на сила, затоа што има многу луѓе на една мала територија, има многу оружје на двете страни и тоа ќе биде страшно ако некој се обиде насилно да заземе нешто што е создадено во 1999-та година. Тоа е зацементирано. 
Ние мора да работиме на еден поинаков вид на поврзаност помеѓу северот и југот. Економскиот интерес мора да биде врската помеѓу луѓето, затоа што тоа сигурно ќе создаде една подобра политичка клима.
