16/06/2008
Од Блерта Фониќи-Кабаши за Southeast European Times во Приштина -- 16/06/08
Првиот косовски устав влезе во сила во неделата (15-ти јуни), 119 дена откако Косово прогласи независност од Србија. Уставот го дефинира Косово како суверена парламентарна република и неделива демократија. Косово нема да има територијални аспирации и нема да бара обединување со ниту една друга држава или дел од друга држава, се вели во документот. 
„Влегувањето на сила на уставот денес, претставува заокружување на кругот на градење држава“, рече претседателот Фатмир Сејдиу на церемонијата во неделата во Приштина. „Уставот претставува главен компас ... за нашиот правец.“ 
„Сите институции во Косово од денес ќе функционираат во согласност со нашиот устав. За ова нема никакво сомневање“, рече премиерот Хашим Тачи, повикувајќи ги сите граѓани и институции да помогнат во спроведувањето на документот. 
„Со овој устав ние ги исполнивме нашите обврски како држава“, рече претседателот на парламентот, Јакуп Красниќи. „Без спроведувањето на уставот на целата територија на Косово, ние не можеме да говориме за апсолутна независност.“ 
Усвојувањето на уставот претставува втор историски момент за Косово по прогласувањето независност од Србија на 17-ти февруари. Четириесет и три земји-членки на ОН ја признаа независноста на Косово, но Србија го отфрли нејзиното отцепување како незаконско и сака нови преговори за нејзиниот статус. 
Додека пристигнуваа честитки за уставот, тензиите почнаа да растат. Сé уште останува прашањето кое меѓународно тело ќе го преземе кормилото таму. Иако новата мисија на ЕУ, ЕУЛЕКС, требаше да започне со операциите во неделата, пречките го оневозможија тоа. Претставникот на ЕУ во Косово, Питер Фејт, рече дека е убеден оти Унијата ќе ја распореди својата полициска мисија до октомври и дека ОН ќе останат во Косово за време на транзицискиот период. Сепак, тој предупреди дека многу од ова зависи од соработката од страна на Србија.
Србија и Русија инсистираат на тоа дека мисијата на ЕУ е нелегална бидејќи Советот за безбедност сé уште не ја одобри. Покрај ова „Србија не го прифаќа прогласувањето на косовскиот устав како легален факт“, рече српскиот претседател Борис Тадиќ. 
Србија го смета Косово за јужна покраина и го браи својот сопствен територијален интегритет со дипломатски средства, а не со сила, рече Тадиќ, нарекувајќи го новиот устав „политички настан ... со штетни последици“. 
Противењето од страна на Србија на мисијата ЕУЛЕКС ги остава ОН надлежни за функциите како што се раководењето со полициските сили и ја остава ЕУ да се бори за распоредувањето полицајци, судии и царинарници, чии простории и понатаму се зафатени од членовите на ОН.
„Сега имаме ситуација кога една власт е на заминување, а нејзиниот наследник не може да ги преземе функциите“, рече проект директорот за Косово на Меѓународната кризна група, Алекс Андерсон. „Со ова се создава ризик да се онеспособат клучните институции како што се полицијата и судството и да ја поткопа кревката демократија.“ 
Во меѓувреме, во Митровица, српскиот министер за Косово, Слободан Самараџиќ, рече дека косовските Срби ќе формираат одделен парламент за две недели, спротивставувајќи се на новиот устав. 
