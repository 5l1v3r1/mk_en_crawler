07/07/2009
СОФИЈА, Бугаријa -- Бојко Борисов, водачот на победничката партија на изборите, Граѓаните за европски развој на Бугарија (ГЕРБ), во понеделникот (6-ти јули) рече дека партијата донела одлука за составот на идната влада. Сепак, тој планира да молчи додека не бидат објавени конечните резултати на парламентарните избори во неделата. Борисов истакна дека неговата влада ќе скрати некои министерства и ќе го ревидира државниот буџет.
Исто така во понеделникот, поранешниот крал Симеон Саксобурготски, поднесе оставка од функцијата претседател на Националното движење за стабилност и напредок (НДСВ), наведувајќи ги како причина слабите резултати на изборите во неделата. НДСВ, еден од трите коалициски партнери во владата во заминување, овојпат не успеа да го исполни изборниот праг од 4 отсто за влез во парламентот.
Во другите вести, полицијата во понеделникот уапси неколку лица, вклучително и вицепремиерот за вонредни состојби Александар Филипов, под сомневање за купување гласови. Софискиот заменик главен обвинител Галина Тонева рече дека Филипов е, исто така, под истрага за проневера, корупција и злоупотреба на државни пари и пари на ЕУ. Филипов, единствениот заменик-министер со ромско потекло во владата во заминување, некое време беше следен. (Дарик, БНР, Медиапул, Софиска новинска агенција, News.bg, Фокус, Нова ТВ, бТВ, ДПА, УПИ - 06/07/09)
