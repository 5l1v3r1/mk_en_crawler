27/05/2011
(Разни извори -- 26/05/11 - 27/05/11)
Додека поранешниот воен командант на босанските Срби, Ратко Младиќ, беше сослушуван во белградскиот суд по неговото апсење во четвртокот (26-ти мај), водачите на Југоисточна Европа продолжија да реагираат позитивно на, како што многумина ја опишуваат, пресвртницата во процесот на помирување. 
Младиќ (69), беше фатен во селото Лазарево, околу 100 километри северно од Белград, во четвртокот изутрина, по скоро 16 години во бегство. Обвинет за водење на масакрот во Сребреница од 1995 година на 8.000 бошњачки мажи и момчиња, тој беше обвинет за геноцид и воени злосторства од МКТЈ. 
Првата судска сесија мораше да биде прекината поради „лошата физичка состојба“ на поранешниот генерал, според неговиот адвокат, Милош Шаљиќ. Испрашувањето продолжи во петокот. Српскиот заменик-обвинител за воени злосторства во четвртокот рече дека Младиќ мора да биде екстрадиран во хашкиот Трибунал на ОН за воени злосторства во рок од една недела, по неговото апсење. Во соседна Хрватска, претседателот Иво Јосиповиќ, рече дека ова е миг кога треба да се сетиме на сите жртви од југословенските конфликти. Тој, исто така, ја истакна важноста за шансите на Белград за интеграција.
„Ова е многу важен чекор за Србија, особено во однос на нејзините амбиции кон интеграцијата во ЕУ и е од огромна важноста за регионот“, Еуроњус ја цитираше неговата изјава. „Сега Србија може да изгради подобри односи во регионот, вклучително и билатералните прашања со Босна и Херцеговина.“ 
Премиерката Јадранка Косор го опиша долготрајниот бегалец како „еден од најлошите криминалци и поданици во историјата на човештвото“. Таа го повика Белград да се погрижи воениот водач на хрватските Срби, Горан Хаџиќ, последниот преостанат бегалец обвинет за воени злосторства кого го бара хашкиот трибунал на ОН, да биде исто така фатен и изведен пред правдата.
Водачите во Бугарија, Романија и Македонија, исто така, ја поздравија веста, при што бугарскиот министер за надворешни работи, Николај Младенов, вели дека „повеќе нема сомневање“ во подготвеноста на Србија за соработка со Трибуналот на ОН за воени злосторства. Исто така, во изјавата на романското Министерство за надворешни работи, апсењето се нарекува „најважен знак за посветеноста на европскиот пат од страна на Србија“.
Македонскиот министер за надворешни работи, Антонио Милошоски, рече дека е важно одговорноста за воените злосторства да биде ставена на поединците кои биле вклучени во истите, наместо да се оптоваруваат цели народи или држави, или имиџот на регионот во целина. 
Во Турција, министерот за надворешни работи, Ахмет Давутоглу, и други официјални претставници рекоа дека фаќањето на Младиќ ќе помогне да се зајакне регионалната стабилност. 
„Долго време го чекаме овој ден“, рече за SETimes Рамазан Басак, шеф на парламентарната група Турско-српско пријателство. „Како земја која го презира масакрот против човештвото низ целиот свет, ние сме многу задоволни од ова.“ 
„Многу луѓе во Турција чувствуваат олеснување и ги поздравија денешните вести“, рече турскиот амбасадор-ветеран Али Енгин Оба, кој служеше во поранешна Југославија. „Апсењето не е добра вест само за Балканот, туку и за стабилноста на регионот и дава нов поттик за процесот на пристапување на Србија во ЕУ. Истиот покажува и дека нема начин [да се избега] од правдата.“
Тој додаде дека апсењето само по себе „носи позитивен импулс за преговорите меѓу балканските земји, во кои Анкара се обидува да посредува веќе долго време“.
Членовите на турската јавност, како Мурат Сејрет и Хилми Халчалоглу, исто така, дадоа своја оценка. 
„Добро е што беше фатен“, рече Сејрет за SETimes. „Но, со оглед на тоа што немаат смртна казна тука [во МКТЈ], тој нема да ја добие казната што ја заслужува за своите злосторства.“
„Ова се случи задоцнето, но е добра работа што се случи“, коментираше Халчалоглу. „Правата е задоволена. Тоа ќе придонесе за нова, мирољубива атмосфера на Балканот.“
Оба, пак, истакна дека „сé уште има националисти во Србија кои го сметаат Младиќ за херој“.
„Но, новата генерација во Србија се чини дека е уморна од минатото и неговите војни -- тие сакаат да го остават тоа зад себе и да продолжат во иднината.“ 
Неколку часа претходно, околу 500 поддржувачи на Младиќ се судрија со полицијата во српскиот северен град Нови Сад, за време на протестите против неговото апсење. Помалку луѓе учествуваа на слични протести во Белград, каде што 35 лица беа уапсени во безредието додека полицијата дејствуваше да спречи немири. 
Во меѓувреме, извештаите дека опозициската ултранационалистичка Српска радикална партија планира да одржи митинг за поддршка на Младиќ в недела, се совпадаа со веста дека српските власти ги забранија сите јавни собири и ја подигнаа безбедноста низ целата земја.
 Допосниците Ана Вуд и Алакбар Рауфоглу придонесоа за овој натпис.  
