11/08/2011
Мухамет Брајшори за Southeast European Times во Приштина -- 11.08.11
Во текот на изминатите неколку месеци, комисија работеше на измена на уставот кој го водеше Косово од прогласувањето на неговата независност во 2008 година.
Реформскиот процес беше предизвикан од претседателските кризи на крајот од 2010 и почетокот на 2011 година, кои резултираа со оставки на два шефови на државата едноподруго -- Фатмир Сејдиу и Беџет Пацоли -- откако беше утврдено дека е прекршен уставот. 
Комисијата со мандат да ги надгледува измените почна со работа во април, по политичкиот договор постигнат меѓу најголемите партии -- ПДК, ЛДК и АКР -- кој резултираше со избор на актуелната претседателка Атифете Јахјага.
„Комисијата ги анализираше сите претседателски системи и околу 40 устави, за да ги види најдобрите модели што може да функционираат во Косово“, вели Вјоса Османи, заменик-претседател на комисијата. „Ќе се променат околу 30 одредби на уставот, вклучително и изготвувањето нов закон за избор на претседател.“
Препораките вклучуваат и избор на претседател од страна на народот, наместо од парламентот, како досега. Парламентот повеќе нема да игра улога ниту во изборот на шеф на државата, ниту во смената на претседателот од функцијата. 
Арианит Келменди, експерт за изборите кој го следеше гласањето во Косово од 2000 година, изјави за SETimes дека уставните измени се добредојдени. Сепак, додаде тој, истите не ги решаваат проблемите кои ги нарушија минатите претседателски избори, и не гарантираат дека изборите ќе бидат подобро организирани во иднина. 
„Политичките партии сметаат дека системот е погрешен, а не тие. Тоа ги натера да се фокусираат повеќе на уставот, наместо да гледаат што беше погрешно на последните избори“, рече Келменди за SETimes. 
Авни Битичи, извршен директор на невладината организација „Иницијатива за напредок“, има сличен став. „Политичката криза во Косово се роди поради изборниот фалсификат, и во отсуство на политички легитимитет, природно е да се јави политичка криза. Украдените избори ја предизвикаа кризата, а не уставните одредби кои се однесуваат на претседателот“, рече тој.
„Мислам дека Косово мора да ја анализира подобро политичката ситуација, да направи испитувања во областа за да покаже вистинска политичка актуелност и потоа да изгради систем на демократска влада, додека внатрешниот систем на ограничувања треба да се гради меѓу столбовите на власта, бидејќи сега го нема во практиката“, рече Битичи. 
Застапниците за реформите, пак, велат дека уставниот реформски процес е суштински чекор кон добивањето целосна независност, за разлика од системот на надгледувана независност што е моментно на сила.
„Никој нема намера еднострано да го укине меѓународниот надзор ... но ние имаме идеја за пренесување на меѓународните извршни ингеренции на локалните институции“, Газета експрес го цитираше шефот на Комисијата за уставни реформи, Арисм Бајрами.
Портпаролот на Меѓународната цивилна канцеларија (ИЦО), Енди Мекгуфи, пак, рече дека комисијата не прави никакви промени што би влијаеле на Канцеларијата.
„Не се разгледуваат никакви измени што би влијаеле на мандатот на ИЦО. Меѓународната управна група ќе одлучува за иднината на ИЦО“, рече тој за SETimes. 
