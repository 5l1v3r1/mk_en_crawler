03/04/2012
Марија Паравантес за Southeast European Times во Атина -- 03.04.12
Туристичкиот сектор опфаќа скоро 18 отсто од работната сила на Грција и 16 отсто од нејзиниот БДП, но пропаднатата економија на земјата, насилните протести, штрајковите и оцрнетиот имиџ ги одвраќаат туристите.
Сепак, туризмот може да ја извлече Грција од стагнацијата и да ја врати во конкуренција, според Здружението на грчки туристички претпријатија (СЕТЕ), официјална организација под чија капа се наоѓаат 53.000 туристички претпријатија во земјата.
„Грчкиот туризам останува отпорен на рецесијата и е можеби единствениот сектор кој може да придонесе за растот“, рече претседателот на СЕТЕ, Андреас Андреадис.
Во јануари Андреадис го претстави Грчкиот туристички предлог 2020 за нов развоен модел, кој ги специфицира приоритетите и целите за обезбедување туристички раст.
Предлогот повикува на формирање независно Министерство за туризам, туристички секретаријат и маркетинг претпријатие чија единствена цел ќе биде да ја промовира Грција. 
СЕТЕ, исто така, постави високи цели за 2012 година -- 16 милиони посети и 10 милијарди евра профит.
„Вбројувањето на Грција меѓу најдобрите десет туристички дестинации [до 2020 година] можеби е амбициозно, но не е невозможно“, рече за SETimes Јоргос Дракопулос, генерален директор на СЕТЕ.
СЕТЕ има за цел Грција да стане една од најдобрите десет дестинации за да може да се создадат околу еден милион работни места поврзани со туризмот, и 50 милијари евра бруто приход. 
Но, влегувањето во оваа листа изискува тесна соработка меѓу приватниот и јавниот сектор, како и формирање на предложеното маркетинг претпријатие.
„Претпријатието ќе го задржи и ќе додаде вредност на суштинскиот производ на ,море и сонце’“, рече Дракопулос.
Некои туристички работници, како сопственикот на хотелот и ресторанот Спарта, Герасимос Калогересис, сметаат дека предлжените мерки се многу задоцнети.
„Надлежното министерство и СЕТE требаше да ги постават темелите уште пред многу години, кога Грција беше гледана во позитивно светло и имаше барем некаква основна форма на економија“, рече Калогересис за SETimes. 
Оваа година предвремените резервации за шпицот на туристичката сезона само од германските туристи -- кои сочинуваат 14 отсто од сите посетители -- се намалени за 20 отсто. 
Американците, Британците и Италијанците, исто така, се решаваат за други дестинации за одмор во регионот и на други места, придонесувајќи за двоцифрениот пад на предвремените резервации. 
Домашниот туризам опадна за повеќе од 20 отсто.
Претставниците на СЕТЕ велат дека туристичкиот круг е променет како никогаш досега и се шири.
Оваа година, има 64 отсто повеќе посети на руски и украински туристи, што претставува компензација за намалените резервации од традиционално клучните земји на потекло, како што се Германија, Велика Британија, Франција и Италија.
„Овој нов фактор ќе ја пополни празнината создадена со намалувањето на бројот на германските туристи“, рече Андреадис.
Калогересис не се согласува.
„Не се работи за тоа од која земја доаѓаат туристите, туку колку пари трошат“, рече тој.
Во изминатите пет години, се случи промена во која има значителен пораст на бројот на туристи од балканските земји, Израел и Турција, кои доаѓаат во Грција. 
Некои меѓународни експерти ја признаваат сериозноста на економската криза во Грција, но изразуваат оптимизам за иднината.
„[Грција] е близу до својот изворен пазар -- Германија, Велика Британија и просперитетните пазари, како Русија. Имајќи го предвид тоа, верувам дека Грција има потенцијал да се развие во стабилна и консолидирана дестинација“, рече за SETimes Изабел Гарана, регионална директорка на Светската туристичка организација на ОН.
Гарана објасни дека туризмот -- третата по големина индустрија во светот -- е клучен двигател на економската обнова, што го прави дотолку поважно поставувањето амбициозни цели.
„И покрај [кризата], Грција регистрираше 9,5 отсто пораст на бројот на посети минатата година“, рече Гарана. 
СЕТЕ вели дека вистинскиот тест ќе се случи овој месец, пред изборите во земјата.
„Очекуваме да видиме каква работа завршија надлежните министерства во насока на создавање маркетинг претпријатие и ќе ги сметаме за одговорни за сé што не е направено“, рече Андреадис.
