27/05/2010
Од Горан Трајков за Southeast European Times во Скопје – 27/05/10
Меѓународните институции како што се ММФ и Светската банка продолжуваат со потврдите за бизнис напредокот на Македонија, рангирајќи ја на третото место на реформатори во светот во периодот 2008-2009 година според Извештајот за водење бизнис 2009 на банката. 
„Македонија воведе рамен персонален данок на доход и данок на добивка од 10 отсто, и го укина данокот на капитална добивка, што ја прави една од најконкурентните бизнис средини во Европа“, изјави за SETimes директорот на Центарот за меѓународна трговија и економија на Фондацијата „Херитиџ“, Тери Милер.
Реформите на земјата во поглед на флексибилноста на пазарот на труд и регулирањето на инвестициите й овозможи на нејзината економија да добие највисока оценка за подобрувањата во Индексот на економската слобода на Фондацијата за 2010 година. 
Меѓу другите мерки привлечни за инвеститорите, Македонија направи намалување на мининални административни услови. Земјата воведе модерен електронски катастар за недвижниот имот, систем за електронско плаќање на даноците, едношалтерски систем за регистрација на претпријатија и погранична трговија.
Аналитичарите сметаат дека неодамнешното објавување од страна на банката на плановите за намалување на каматните стапки е уште еден позитивен сигнал. 
Владата агресивно бара инвестициски можности, како што беше за време на посетата на премиерот Никола Груевски во декември на Турција, каде што тој беше придружуван од делегација бизнис водачи. На Македонско-турскиот бизнис форум, генералните директори на неколку стотици турски и македонски претпријатија ги испитуваа можностите. 
Набргу потоа, турскиот министер за надворешни работи, Ахмет Давутоглу, го окарактеризира влезот на турското претпријатие ТАВ во Македонија како „специјална можност за Турција и за ТАВ“. Тој додаде: „Ги поддржуваме инвеститорите од денес па натаму да инвестираат дури и повеќе“.
Македонската влада препозна особено важна прилика во шангајското Експо 2010 година минатиот месец. Висока делегација, предводена од претседателот на парламентот, Трајко Вељаковски, се состана со кинескиот претседател Ху Џинтао, заменик-претседателот Кси Јинпинг и претседателот на парламентот, Ву Бангуо. 
„Соработката меѓу нашите две држави ќе се прошири уште повеќе во различни области и ние сме подготвени да ги зајакнеме нашите активности ... особено во економската соработка“, рече Вељановски.
Професорот по економија на Универзитетот ФОН Мирко Трипуновски објасни дека покрај владината макроекономска реформска политика, отворањето на втората слободна економска зона во Бунарџик, во близина на Скопје, и влезот на американските претпријатија „Џонсон контролс“ и „Џонсон Мети“ го сигнализираат почетокот на една нова фаза.
Претседавачот и генерален директор на „Џонсон контролс“, Џон Бартс, потврди дека е задоволен од условите под кои работи претпријатието. „Македонската влада е исклучително посветена и јас би сакал да им се заблагодарам на властите за нивната работа во поддршката на нашите напори“, рече тој.
„Многу други фирми ги завршуваат своите проекти и очекуваат да ги склучат последните договори, што покажува дека постепено, се отвора простор за влез на странски претпријатија“, изјави Трипуновски за SETimes. 
Тој, исто така, очекува инвеститорите кои ги ставија своите проекти во мирување поради економската криза, наскоро истите да ги реактивираат. 
Сепак, предизвици има. „Проблемот на нецелосно ефикасна влада и институционалната бирократија останува. Ситуацијата е слична и во судовите“, изјави за SETimes доц. д-р Марија Зарезанкова од ФОН. Таа објасни дека владата вложува максимални напори да се справи со предизвиците, но од особена важност се напорите за искоренување на корупцијата -- знак дека работите се движат во вистинската насока. 
„Странските инвеститори најчесто сакаат да имаат регионално покривање и многумина се веќе на Балканот и ја покриваат и Македонија. Останува да им се посочат врските кои се привлечни за Македонија“, рече Зарезанкова-Потевска. 
