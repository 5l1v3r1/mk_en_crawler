01/12/2004
(ОХР -- 30/11/04 - 01/12/04; Ројтерс, АП, Фена - 30/11/04)
Новите сознанија кои покажуваат дека еден од најбараните воени злосторници од конфликтите во Босна и Херцеговина (БиХ) во периодот 1992-1995 година, кој се наоѓа во бегство, можеби останал на листите на Армијата на босанските Срби сé до 2002 година, предизикаа остри критики од страна на високиот претставник Педи Ешдаун. 
Сараевскиот дневен весник Дневни аваз во четвртокот (30-ти ноември) објави извештај во кој се обелоденува, како што се вели, военото досие на водачот на војската на босанските Срби Ратко Младиќ. Тоа покажува дека тој бил отпуштен од Армијата на ентитетот на БиХ со кој управуваат Србите, Република Српска (РС), само пред две години. 
Меѓународниот кривичен трибунал за поранешна Југославија (МКТЈ) го обвини Младиќ на крајот од 1995 година за воени злосторства, вклучувајќи и геноцид. Младиќ е еден од најбараните обвинети на Трибуналот со седиште во Хаг, заедно со поранешниот водач на босанските Срби, Радован Караџиќ, и пензионираниот хрватски генерал Анте Готовина. 
Според овој извештај, Младиќ е отпуштен од Армијата на РС (ВРС) во март 2002 година, со указот што го издал Мирко Шаровиќ, кој во тоа време беше претседател на РС. 
Ешдаун рече дека е „скандалозно“ тоа што ВРС имал врска работодавец/вработен со овој бегалец, сé до пред две години, додека тврдеше дека нема сознанија за тоа каде тој се наоѓа. Ова „претставува пример за флагрантно непочитување од страна на властите на РС и особено ВРС на нивните дејтонски обврски и обврските кон Меѓународниот трибунал во Хаг“, додаде највисокиот меѓународен претставник во БиХ. 
Во изјавата што ја издаде канцеларијата на Ешдаун во вторникот се вели дека документот објавен во Дневни аваз претставува поткрепа на забелешките на главната обвинителка на МКТЈ, Карла дел Понте, пред Советот за безбедност на ОН минатата недела. 
„Сметам дека постојат фундаментални системски слабости во спроведувањето на законите и во безбедносните структури на БиХ и особено РС“, рече обвинителот на 23-ти ноември, критикувајќи ги властите на РС поради неапсењето на ниту еден обвинет од страна на МКТЈ. 
„Што ни кажува ова за заговорот на ВРС во континуираното избегнување на правдата од страна на Младиќ и нивната подготвеност за соработка со МКТЈ?“, праша Ешдаун. „РС мора да расчисти со минатото ако сака модерна европска иднина.“ 
Според документот објавен од страна на сараевскиот дневен весник, Младиќ, исто така, бил во активна служба во Југословенската армија (ВЈ) сé до 2001 година, што е спротивно на тврдењето на властите на РС дека односите помеѓу ВЈ и ВРС завршиле во 2000 и 2001 година. 
Ешдаун рече: „Ако Младиќ бил регистриран во ВЈ, како и во ВРС, зошто неговото досие не се појави во 2000 и 2001 година, кога властите тврдеа дека ја прекинале врската?“ 
Новите сознанија дојдоа на само неколку дена пред самитот на НАТО на 9-ти декември. На крајот од јуни Алијансата ја одложи поканата за БиХ за влез во програмата Партнерство за мир (ПзМ), поради тоа што земјата не ги исполни своите обврски кон МКТЈ. 
Новинската агенција ФЕНА во БиХ го цитира амбасадорот на Германија во земјата, Фрајхер вон Китлиц унд Отендорф, во вторникот дека не очекува кандидатурата на БиХ за прием во ПзМ да биде централното прашање на самитот во декември, но дека ќе се разговара за истото. НАТО внимателно ќе го разгледа извештајот на Дел Понте за Советот за безбедност, рече еден дипломат. 
