19/01/2009
(Ројтерс, АФП, Интернешнал хералд трибјун, Еуопсервер, ЕурАктив, Еуроњус, ББС, Киив Пост - 19/01/09; AПФТ, Дневник, Медиапул - 18/01/09)
Русија и Украина се очекува во понеделник (19-ти јануари) да потпишат договор со кој би требало да продолжат испораките на руски природен гас за Европа, по скоро 12 дена големи прекини во снабдувањето, предизвикани од расправиите околу плаќањето. 
Властите во неделата го објавија договорот, по десет часа разговори во Москва помеѓу рускиот премиер Владимир Путин и неговата украинска колешка, Јулија Тимишенко. Гаспром од Русија и Нафтогас од Украина ќе го потпишат истиот, откако нивните експерти ќе ги финализираат деталите на договорот. 
„Откако ќе се потпишат сите документи за транзитот и купувањата гас, целосно ќе се обнови транзитот на гас за Европа“, вети Тимошенко на руската телевизија.
Разговорите за нов договор пропаднаа на 31-ви декември, откако двете страни не успеаја да се согласат околу големината на неплатениот украински долг и руското барање за повисока цена во 2009 година. Украина ја одби предложената цена на Москва за 2009 година од 188 евра за 1.000 кубни метри гас, предлагајќи 151 евро за 1.000 кубни метри ако Москва ги плати транзитните трошоци за испраќање гас за Европа преку Украина. Гаспром објави дека, со отфрлањето на понудата, Украина веднаш треба да почне да ја плаќа висината на европската цена од околу 339 евра. 
Русија ги прекина испораките на гас за Украина на 1-ви јануари. Обвинувајќи го Киев за „крадење“ гас наменет за европските потрошувачи, земјата потоа го пресече целиот дотур за Источна Европа на 7-ми јануари, во време на екстремно ниски температури.
Потегот наиде на остри критики од страна на земјите на ЕУ и САД. Повеќе од 20 земји се соочија со прекин на дотурот на гас.
Извор во Кремлин за новинарите изјави дека според договорот од неделата новата цена што ќе ја плаќа Украина ќе зависи од формулата за европските потрошувачи, која зависи од цените на нафтата со шестмесечно одложување. Русија, исто така, се согласи да й додели на Украина попуст од 20 отсто оваа година, ако транзитните трошоци што ги плаќа Киев бидат еднакви на оние што важеа во 2008 година. 
„Од 1-ви јануари 2010 година ќе се применува формулата на европската цена без попуст“, рече неименуван претставник. 
Договорот од неделата беше дочекан со претпазливост во Европа, каде што „гасната војна“ ја поткопа руската и украинската репутација на сигурни партнери. Чешките официјални претставници, чија земја моментно претседава со ЕУ, и Европската комисија, ги наведоа претходните краткотрајни пробиви.
„Остануваме реални“, рече чешкиот министер за индустрија, Мартин Риман, во име на блокот од 27 земји. „Единствената работа која е важна за ЕУ е продолжувањето на испораките на гас.“ 
Енергетските власти на ЕУ се состанаа во понеделникот во Брисел, за да ја проценат економската штета. 
Бугарија, една од земјите која е најжестоко погодена од кризата, вели дека претпријатијата претрпеле директни загуби од околу 75 милиони евра, додека индиректните се многу поголеми. Демонстрантите во Софија во неделата побараа повторно отворање на двата реактори од времето на Советскиот Сојуз во земјата. Тие се затворени со предусловите од договорот за членство со ЕУ. Брисел се спротивстави на какво било повторно отворање.
