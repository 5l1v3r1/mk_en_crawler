06/05/2013
Линда Карадаку за Southeast European Times во Тирана -- 06.05.13
Секоја држава на Балканот има пристап до две листи на ОН кои ги содржат имињата на поединци, групи и субјекти поврзани со финансирање на Ал каеда, но Албанија отиде чекор понапред и ќе состави своја сопствена локална листа на наводни бизнисмени и поединци кои е можно да го поддржуваат тероризмот.
Законот ја утврдува законската рамка за составување локална листа на бизнисмени и поединци кои, наводно, го финансираат тероризмот, ги објаснува и потврдува процедурите за тоа како поединците и бизнисмените можат да се вклучат во листата, и формира комисија како советничко тело за министерот за финансии во врска со ова прашање.
Арбен Доци, шеф на албанскиот Оддел за финансиско разузнавање, изјави за SETimes дека предлог-законот е одобрен од владата во јануари.
„Советот на министри ќе одлучува кој ќе биде ставен на листата и ќе следи конфискација на нивниот имот. Листата ќе се составува на поединечна база. Листата се испраќа до банките, канцелариите што се занимаваат со имотите итн. ...“, рече Доци за SETimes.
Предлог-законот, исто така, ја помина парламентарната комисија за безбедност и е мометно ставен на расправа од страна на комисијата за закони.
Фатос Клоси, поранешен шеф на албанската тајна служба, рече дека одобрувањето на законот претставува позитивен чекор, но тој не мисли дека тоа ќе има големо влијание во земјата.
„Не верувам дека тероризмот има финансиери во Албанија. Ова е сиромашна земја. Мислам дека тука нема луѓе кои имаат пари да го финансираат тероризмот. Проблемот е финансирањето од странство и луѓето кои доаѓаат тука да се кријат. ... Мислам дека Албанија не го открива таквото финансирање на тероризмот тука“, рече Клоси за SETimes.
Илир Ѓони, заменик-претседател на комисијата за безбедност, ја поддржува иницијативата, но предупредува за предизвиците во спроведувањето.
„Секоја законска иницијатива во борбата против финансирањето на тероризмот е драгоцена. Сепак, Албанија нема проблем со легислативата, туку со спроведувањето на легислативата“, рече за SETimesЃони, член на опозициската Социјалистичка партија.
Опозицијата ја обвини владата дека ги носи законите, но не ги спроведува. ЕУ, исто така, искажа загриженост во врска со проблемот со спроведувањето на законите во Албанија.
„Албанија има цврста и модерна законска рамка во согласност со стандардите на ЕУ, но честопати законите не се спроведуваат според предвиденото“, рече шефот на делегацијата на ЕУ во Албанија, Еторе Секви.
Корупцијата, културата на неказнетост и недостатокот на одржливи и независни институции се пречки за спроведувањето на легислативата, вели Унијата.
Новиот предлог-закон е поддржан и од граѓаните.
Мелси Тоска, патнички агент во Тирана, вели дека ниту една земја не е имуна на тероризам и дека спречувањето на финансирањето на тероризмот е дел од таа борба.
„Мислам дека тоа е добра работа и е многу позитивно тоа што Албанија дава свој придонес во борбата против тероризмот. Сите земји треба да помогнат во борбата против тероризмот“, рече Тоска за SETimes.
Мимоза Баши, фризерка од Тирана, не знае многу за новиот предлог-закон, но таа вели дека сите сакаат да се чувствуваат безбедно и токму така таа гледа на ваквите иницијативи.
„Сакам да се чувствувам безбедно и мислам дека сите го сакаат тоа. Чекорите што им помагаат на луѓето да се чувствуваат побезбедно се повеќе од добредојдени“, рече Баши за SETimes.
 Дали на сите земји од регионот им треба листа на бизнисмени и поединци кои е можно да ги финансираат терористичките организации? Кажете ни ги вашите размислувања во коментарите. 
