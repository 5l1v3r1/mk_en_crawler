31/10/2005
Од Марина Стојановска за Southeast European Times во Скопје – 31/10/05 
Mакедонскиот премиер Владо Бучковски во средата (26-ти октомври) имаше получасовен состанок со претседателот Џорџ В. Буш, во рамките на својата посета на САД. Двајцата водачи допреа многу теми, меѓу кои и напредокот во реформите, спроведувањето на Рамковниот договор и напорите на Македонија за влез во евроатланските структури.
„Го поздравувам напредокот што го постигнавте во приближувањето кон НАТО и ЕУ“, рече Буш. „Знам дека ова прашање е од огромно значење за вас и затоа ви благодарам што ги споделивте со мене вашите размислувања во врска со желбата на вашата земја за влез во НАТО и нејзините аспирации за членство во ЕУ.“
Буш, исто така, го истакна напредокот на Македонија во спроведувањето на Рамковниот договор. „Го ценам напредокот што го постигнавте. Покажавте дека луѓето од различни култури можат да живеат заедно во мир. Сакам да ви заблагодарам за вашето лидерство.“
Американскиот претседател, исто така, изрази благодарност за учеството на Македонија во антитерористичката коалиција предводена од САД и придонесот на македонските војници во мисиите во Ирак и Авганистан. Тој придонес ќе продолжи, го увери Бучковски. 
„Македонските војници ќе останат во Ирак и Авганистан сé додека тоа биде неопходно“, рече тој, додавајќи дека Скопје, исто така, има намера да одигра позитивна и констуктивна улога на Балканот, особено сега кога се приближуваат разговорите за статусот на Косово.
Изразувајќи благодарност за американската поддршка Бучковски особено ја истакна помошта на Вашингтон во спроведувањето на Охридскиот договор, како и американското признавање на уставното име на земјата, Република Македонија. 
Потоа двајцата се состанаа со американскиот секретар за одбрана, Доналд Рамсфелд. 
„Ние сме заинтересирани, задоволни и ја даваме нашата поддршка за напредокот што го постигнавте кон НАТО и ви посакуваме сé најдобро“, рече Рамсфелд. „Среќен сум и мислам дека постои добар, солиден напредок и дека луѓето во НАТО го препознаваат тоа, што е добар знак.“ Тој одби да даде конкретен датум за влезот на Македонија во Алијансата, велејќи дека таквата одлука ќе се постигне со консензус помеѓу земјите-членки на НАТО. Сепак, тој рече дека Вашингтон ќе продолжи со поддршката за напорите на Македонија. 
Одговарајќи на новинарски прашања Бучковски рече дека неговата влада ќе работи за „јасна формулација дека Македонија ќе биде примена во НАТО што ќе произлезе од самитот на НАТО во 2006 година. По разговорите што ги имав во Пентагон евидентно е дека ќе има самит за проширување во 2008 година. Во меѓувреме, од суштинска важност е да се прими сигнал, да се добие покана“.
За време на својата посета Бучковски, исто така, се состана со државниот секретар Кондолиза Рајс и со претседателот на Светската банка, Пол Волфовиц. Исто така, тој ја отвори и новата Македонска амбасада во Вашингтон. 
