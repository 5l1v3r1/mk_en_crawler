19/10/2009
(Вол стрит џрнал, АП, Ројтерс, ДПА, АНА-МПА - 19/10/09; Б92 - 17/10/09; Ројтерс, ДПА, Ксинхуа - 16/10/09)
На грчкиот премиер Јоргос Папандреу му беше за првпат изгласана доверба рано во понеделникот (19-ти октомври), по тридневната парламентарна расправа за програмата на неговата влада. 
Сто и шеесетте пратеници на социјалистичката партија на Папандреу ПАСОК во парламентот од 300 места, ги поддржаа четиригодишните реформски планови на владата. Преостанатите 140 пратеници од четирите опозициски партии -- Нова демократија (НД), Грчката комунистичка партија, Левичарската коалиција и десничарската популистичка партија Народен православен собир (ЛАОС) -- гласаа против владата. 
По повеќе од пет години во опозиција, ПАСОК постигна убедлива победа на предвремените општи избори на 4-ти октомври, ветувајќи промени за заживување на економија оптоварена со проблеми. 
„Состојбата на економијата е експлозивна“, рече Папандреу во своето прво обраќање пред парламентот како премиер, претставувајќи ја програмата на својата влада на почетокот од расправата во петокот. „Ситуацијата на државата, јавната администрација и нашите демократски институции [е] обесхрабрувачка. Буџетот е надвор од колосек како никогаш досега.“ 
Грција се соочува со својата прва рецесија од 1993 година, бидејќи економијата се очекува да се намали помеѓу 1 отсто и 2 отсто оваа година, според министерот за финансии, Јоргос Папаконстантину. Нејзиниот растечки буџетски дефицит, најверојатно, ќе ја надмине границата од 10 отсто од БДП, трипати повеќе од утврдената граница од 3 отсто од БДП што е одреден за 16-те земји на ЕУ во Еврозоната. Невработеноста, исто така, се зголеми, бидејќи некои клучни сектори, како што е туризмот, ги погоди светската криза. 
Во својот говор, Папандреу ја обвини претходната влада на НД дека скоро двојно го зголемила долгот на земјата од 160 милијарди на скоро 300 милијарди евра во изминатите пет години, како и дека „создала 700 нови државни агенции и 470 комисии, од кои повеќето бескорисни“.
ПАСОК вети пакет финансирања кои ќе ја стимулираат забавената економија, ќе го намалат растечкиот буџетски дефицит и ќе го стават под контрола јавниот долг. 
„Ние сме во вонредна ситуација и сите мора да го сфатат тоа“, Ројтерс ја цитираше изјавата на Папандреу. „Мора да има кратење на трошоците во секое министерство.“
Тој рече дека владата планира да ја зголеми програмата за јавните инвестиции на 4 отсто од БДП во буџетот за 2010 година и да продолжи со зголемување на финансирањата на ваквите активности, кои на крајот ќе достигнат 5 отсто од БДП до крајот на четиригодишниот мандат на владата.
Папандреу, исто така, рече дека ќе го оствари ветувањето од предизборната кампања во врска со надинфлациска плата и зголемување на пензиите, како и дека тарифите кои ги наплаќаат претпријатијата за јавни услуги, нема да се зголемат следната година. 
„Гарантираме континуирано зголемување на финансиите на образованието до целта од 5 отсто од БДП“, рече премиерот, ветувајќи, исто така, дека финансирањето на системот на здравствена заштита ќе порасне за 1 отсто од БДП во текот на мандатот на владата.
Тој, исто така, вети остри мерки против даночното затајување и засилување на борбата против корупцијата. 
Папаконстантину рече дека владата можеби ќе треба да размисли за позајмување пари до крајот на годинава, за да ги обезбеди потребните финансиски средства за платите во јавниот сектор и пензиите, објави АП.
„Несомнено, ќе биде тешко, но јас сум оптимист“, рече Папандреу на крајот од расправата доцна во неделата. „Во текот на следните четири години, ние ќе дадеме сé од себе. Ова е мандат кој го добивме од народот и ова е доверба која јас ја барам од вас.“ 
