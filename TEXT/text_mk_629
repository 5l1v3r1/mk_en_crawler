10/01/2005
(Разни извори – 03/01/05 - 10/01/05)
Mакедонија ги намали царините за 3.700 предмети, почнувајќи од 1-ви јануари, во согласност со обврските на земјата кон Светската трговска организација. Најголеми намалувања има кај храната, пијалаците и земјоделските производи. Властите предвидуваат дека царинските приходи ќе се намалат за околу 24,4 милиони евра оваа година, како резултат на промената на царините. 
*** 
Црногорската aд хок тендерска комисија за приватизација на црногорскиот „Телеком“ го рангираше унгарскиот „Матав“, во сопственост на „Дојче телеком“, како главен кандидат за купување на 51,12 отсто од ова црногорско претпријатие. „Матав“, наводно, понудил да плати 114 милиони евра за акциите. Помеѓу кандидатите беа и: австриски „Мобилком“, „Телеком Србија“ и „Телеком Словенија“. 
*** 
Aлбанското Министерство за транспорт и телекомуникации на 5-ти јануари објави дека националниот оператор на фиксна телефонија „Албтелеком“ ќе биде приватизиран оваа година. Презентации за претпријатието моментно се реализираат во Италија, Франција, Германија, Унгарија и САД. 
*** 
Претставникот на ММФ во Романија, Грим Џастис, предупреди дека буџетски дефицит од 1,5 отсто од БДП е највисокиот што земјата може да си го дозволи оваа година. Џастис рече дека Фондот го прифатил планот на новата Влада за 16 отсто рамномерен данок, но од Владата побара таа да примени фискална претпазливост. 
*** 
Maкедонскиот Државен завод за статистика објави дека во третото тримесечје од 2004 година растот на БДП изнесувал 1,5 отсто во однос на периодот пред една година. Бројките покажуваат скромно заживување на економијата на земјата по неповолните остварувања во текот на првите две тримесечја од минатата година. 
*** 
Бугарската Влада усвои национална стратегија за развој на лозјата и производството на вино во земјата. Во документот, подготвен во согласност со стандардите на ЕУ, се бара модернизација и проширување на извозните капацитети. 
*** 
Хрватската Влада ја одобри програмата вредна 1,3 милијарди евра за изградба на автопат и поправки во периодот 2005-2008 година. Во согласност со овој документ, државните претпријатија за патишта „Хрватске цесте“ и „Хрватске аутоцесте“ се очекува да инвестираат 302 милиони евра, односно 467 милиони евра за проектите за изградба и одржување оваа година. 
*** 
Новите тарифи за електрична енергија во Aлбанија стапија на сила на 1-ви јануари. Цената на струјата за домаќинства се зголеми за 4,5 отсто, додека цените за индустриската струја се зголемија за 20 отсто. 
