15/04/2009
БУКУРЕШТ, Романијa -- Претседателот Трајан Башеску во вторникот (14-ти април) ги негираше обвинувањата на молдавските власти дека Романија стои зад минатонеделните антивладини протести во главниот град, Чисинау. „Во последно време има неосновани и неприфатливи обвинувања на адреса на Романија од страна на Молдавија; молдавските власти се обидуваат да го оправдаат неуспехот на својата политика обвинувајќи некој друг“, рече Башеску во парламентот. Тој истакна дека Романија нема територијални претензии кон соседна Молдавија. „Во интерес на Романија е да биде сосед на просперитетна и стабилна земја“, рече тој. Башеску ги критикуваше „репресивните дејства“ на молдавските власти и рече дека користењето оружје против цивилите претставува криминал. Претседателот, исто така, изрази загриженост во врска со „агресијата и нелегалните мерки“ врз романските државјани во Молдавија. 
Минатата недела молдавскиот претседател Владимир Воронин ја обвини Романија за мешање во работите на неговата земја и обид за спроведување државен удар, по антикомунистичките немири во Чисинау поттикнати од изборите на 5-ти април. (Гандул, Адеварул - 15/04/09; Meдиафакс, Агерпрес, Зиаре, Хотњус, АФП, РТ - 14/04/09)
