06/03/2012
Дражен Ремиковиќ за Southeast European Times во Загреб -- 06.03.12
Првите последици од мерките на штедење во Хрватска се почувствуваа на 1-ви март, кога владата воведе повисок ДДВ од 25 отсто, зголемување од 2 отсто. Во Европа само Унгарија и Ирска имаат повисок ДДВ.
Цените на храната, исто така, се зголемија, а цената на нафтата и гасот скокна за 3 отсто во вторник (6-ти март), достигнувајќи рекордно високи нивоа.
Министерот за финансии, Славко Линиќ, рече дека зголемувањето на ДДВ можеби е болно, но е неопходно.
„Важно е граѓаните да сфатат дека зголемувањето на ДДВ нема да биде попусто потрошено за владата и нејзината администрација, туку за создавање работни места“, им рече Линиќ на новинарите во Загреб претходно овој месец.
Високата стапка на ДДВ е само една од мерките на штедење предложени од владата за државниот буџет за 2012 година, усвоен во февруари како „рационален и реалистичен“, но истиот предизвика незадоволство низ целата земја. 
Хрватскиот државен буџет за 2012 година изнесува 14,6 милијарди евра, додека расходите ќе достигнат до 15,5 милијарди евра, дури и со кратењата на платите во јавниот сектор и отпуштањата. Фич рејтингс оваа недела го потврди кредитниот рејтинг на Хрватска на БББ-, најниска инвестициска оценка, и й даде негативни изгледи поради нејзиниот буџетски дефицит. 
Дарко Солиќ (28) од Загреб, рече дека одлуката на владата да штеди на платите и работниците е очекувана.
„Луѓето сигурно не можат да очекуваат дека политичарите ќе скратат од своите плати. Ние едноставно мораме да прифатиме дека секоја мерка на штедење ќе биде насочена против граѓаните и работниците“, рече Солиќ за SETimes. 
Иако владата најави заштеди од повеќе од 660 милиони евра, сумата беше намалена на 440 милиони евра. Економските аналитичари не се задоволни од одлуката, велејќи дека владата треба да се посвети на заштедите во потполност.
Сандра Сваљек, директорка на загрепскиот Економски институт, рече дека најавата на владата за големо инвестирање во јавните претпријатија е нереална.
„Не можете да штедите од нешто што го немате. Владата, исто така, предвиде стапка на раст на БДП од 0,8 отсто за оваа година, но нашите анализи покажуваат дека Хрватска ќе има негативен раст на БДП меѓу 0,5 и 1,5 отсто. Дури и да се спроведат заштедите, Хрватска ќе продолжи со високиот буџетски дефицит“, рече Сваљек за SETimes. 
Многу министерства добија помалку пари отколку минатата година. Министерството за земјоделство доби скоро 60 милиони евра помалку, а истата сума е скратена и од буџетот на државните железници.
Владата најави отпуштања во претпријатието на железниците, а 180 работници беа отпуштени од весникот Вјесник, финансиран од државата, откако владата одлучи да прекине со финансирањето.
На состанокот на Социјалниот совет на крајот од февруари, Младен Новосел, претседател на Хрватскиот синдикат на работници, им се спротивстави на владините претставници кои најавија заштеди од околу 260 милиони евра со кратења во јавниот сектор, со намалување на бенефициите за вработените, и отпуштања на околу 5.000 хонорарни работници. 
„Ги прашав владините претставници на состанокот ако 5.000 луѓе во јавниот сектор се вишок, зошто овие луѓе беа вработени. Не добив директен одговор. Во последниве неколку години во Хрватска, повеќе од 100.000 луѓе ги изгубија своите работни места во индустријата“, рече Новосел за SETimes. 
Хрватското здружение на работодавачи објави дека намалувањето на владините државни расходи за 440 милиони евра е изненадување, и потсети дека оригиналниот план е за повеќе од 700 милиони евра заштеда.
„Ние сме дефинитивно незадоволни од крајниот рок за хармонизирање на новата стапка на ДДВ. Периодот во кој владата го најави зголемување на БДП до 1-ви март, датумот кога стапи на сила, е едноставно премногу кус, и испраќа негативна порака до потенцијалните инвеститори во Хрватска“, рече за SETimes портпаролката на Здружението, Лилјана Хечимовиќ.
Златко Тусак, пратеник на Работничката партија, рече дека реакциите на новите буџетски кратења се оправдани.
„Предложениот буџет предизвика многу негативни реакции, но ако заштедите се направеа на вистинските места, подобрувањата ќе беа видливи за неколку месеци. Правата на работниците во Хрватска, пак, се во моментов далеку од европскиот просек“, рече Тусак за SETimes. 
