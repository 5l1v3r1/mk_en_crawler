31/07/2012
Билјана Лајмановска за Southeast European Times во Скопје -- 31.07.12
Државите во Европа го намалуваат бројот на дипломатите, ги кратат патувањата во странство и, во некои случаи, ги затвораат амбасадите за да се фокусираат на домашните трошоци. За многу држави, тоа е чувствителна рамнотежа за инвестирање дома, со истовремено задржување на одржливо меѓународно присуство.
„Не можеме да поминеме без мерки на штедење. Неизбежно е да го стегнеме ременот“, изјави за новинарите неодамна македонскиот министер за надворешни работи, Никола Попоски.
Романското Министерство за надворешни работи го скрати својот персонал за 500 луѓе во 2010 година, од кои многумина се од амбасадите во странство. Истото затвори 14 амбасади во Африка и во Јужна Америка.
Српското Министерство за надворешни работи му најави на својот меѓународен персонал на 13-ти јули дека платите се скратени за 10 отсто, додека дополнително кратење на трошоците се планира пред крајот на годината.
Исклучок е Косово, кое отвора барем четири нови амбасади и го зголемува персоналот во Вашингтон, Њујорк и Брисел.
Македонското Министерство за надворешни работи го скрати својот буџет оваа година за 3,3 милиони евра, при што најголеми кратења се направени во дипломатските претставништва и конзулатите, каде што ќе бидат заштедени скоро 2 милиони евра. Министерството, исто така, планира да ја намали јавната дипломатија, образованието, дипломатската обука и промовирањето на земјата.
Попоски рече дека затворањето на амбасадите ќе биде крајна опција, бидејќи може да има политички последици по односите со земјите каде што се наоѓаат овие амбасади. 
Слободан Чашуле, поранешен министер за надворешни работи, изјави за SETimes дека Македонија мора да ја разгледа можноста за кратење на својата дипломатска мрежа со групирање на државите и нивно покривање со еден амбасадор, па дури и дипломат што ќе биде лоциран во Скопје.
„Другите држави ќе го разберат овој потег“, рече тој. „Истиот чекор го преземаат државите што се многу побогати од Македонија. Треба да ги скратиме амбасадите што се на периферијата на нашите дипломатски интереси. Но, со тоа не мислам да се затворат амбасадите. Мислам дека треба да ги покриеме овие држави од Скопје.“ 
Многу европски држави се, исто така, принудени да преземат мерки на штедење. Норвешка, на пример, објави дека ќе ја затвори својата амбасада во Скопје поради економска криза.
Чашуле признава дека кратењето на трошоците се чини неизбежно во моментов, но, исто така, рече дека е опасен фактот што штедењето започнува во областа на дипломатијата, особено за Македонија и нејзината чувствителна меѓународна позиција.
„Во време кога имаме криза во целиот регион, кога нашите соседи, Грците, и покрај силната економска криза, сè уште наоѓаат пари за дипломатија, создавање пријатели и за лобирање за промовирање на своите интереси, можеби е ризично и критично да се продолжи со намалување на нашиот буџет на ова поле“, рече Чашуле.
Никола Поповски, поранешен министер за финансии на Македонија, проценува дека кратењето на трошоците за дипломатијата, всушност, има малку влијание врз буџетот.
„Амбасадите не се големи трошачи. Сумите за нив се мали. Тоа се чисто административни трошоци за нивното работење. Тие не се ниту голем товар, ниту ќе има голема заштеда на буџетот откако ќе се спроведат кратењата. Единствениот голем товар е прекумерната вработеност во министерството“, рече тој за SETimes.
Тој смета дека во изминатите шест години бројот на вработените во Министерството за надворешни работи се зголеми речиси двојно, што создаде долгорочна обврска за државниот буџет.
 Дописниците на SETimes Билјана Пекушиќ во Македонија, Габриел Петреску во Романија и Мухамет Брајшори во Косово дадоа свој придонес за овој напис.  
