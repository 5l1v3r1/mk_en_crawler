17/02/2009
(КНА, АФП, Фамагуста газете, Фајненшал мирор, Хуријет - 16/02/09; Ројтерс, АП, Сајпрус мејл, Фајненшал мирор - 13/02/09)
Специјалниот претставник на ОН за Кипар во понеделникот (16-ти февруари) изрази увереност дека кипарскиот претседател Деметрис Христофиас и неговиот колега од кипарските Турци, Мехмет Али Талат, може да ги доведат разговорите за повторното обединување на овој медитерански остров до успешен крај. Двајцата водачи се посветени повеќе од кога и да е, на постигнувањето договор, рече поранешниот австралиски министер за надворешни работи, Александар Даунер, предупредувајќи, сепак, дека тоа може да потрае. 
„Никогаш немало момент на двоумење во однос на решеноста на двајцата водачи во Кипар да се успее“, рече претставникот на ОН по состанокот со Христофиас. „Ако имате водачи решени да успеат, тогаш ќе успеете.“ 
Нов круг директни мировни разговори помеѓу водачите на заедниците на кипарските Грци и кипарските Турци започна на почетокот од септември, повеќе од четири години откако последните напори, спонзирирани од ОН за постигнување решение, пропаднаа во април 2004 година. Надежите се големи дека овојпат ќе биде постигнат договор за крај на 34-годишната етничка поделеност на Кипар. 
Христофиас и Талат се состануваат секоја недела од септември, но напредокот е бавен. Тие се состанаа повторно во четвртокот за да ги претстават своите ставови околу критериумите за решавање на прашањето на имотите -- едно од најгорливите на агендата, кое ја вклучува безбедноста, територијата и судбината на турските доселеници. Тие ќе разговараат повторно овој четврток.
Христофиас за новинарите изјави дека постојат „сериозни разлики“ во поглед на имотното прашање. Тој изрази поголем оптимизам по разговорите со Талат, но не сакаше да ги поткрепи изјавите од страната на кипарските Турци дека договор може биде постигнат до есен. „Не можеме да ја форсираме ситуацијата на база на тоа што си мисли некој ... Да оставиме работите да се одвиваат“, рече Христофиас во четвртокот. 
Даунер, исто така, повика на поголема стрпливост во понеделникот, истакнувајќи дека на двајцата водачи им е потребно повеќе време за едно вака сложено прашање.
Но, силното учество на меѓународната заедница го поттикна неговиот оптимизам во однос на изгледите за постигнување договор. 
„Постои многу голема поддршка за водачите не само од ОН, туку и генерално од ЕУ, се разбира, од големите сили како што се Русија, САД, Велика Британија и Кина и Франција“, АФП го цитираше Даунер. „Тоа е охрабрувачки.“
За време на посетата на Кипар во петокот, комесарот за проширување на ЕУ, Оли Рен, ги пофали Христофиас и Талат и ја пренесе подготвеноста на блокот од 27 држави да им се даде на водачите, ако биде потребно, правна и техничка помош.
„Ова е единствена шанса да се обедини Кипар и да се стави крај на овој долготраен конфликт на европско тло“, рече Рен во Никозија, додавајќи дека „оваа шанса мора да се искористи и да не се пропушти“.
