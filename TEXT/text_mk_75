05/12/2005
Од Антонела Архин за Southeast European Times во Подгорица -- 05/12/05
И покрај тоа што на Балканот веќе нема отворени судири, НАТО сеуште има значајна улога за стабилноста на регионот, според извештајот презентиран на 51-та годишна седница на Парламентарното собрание на НАТО. 
Собирот, одржан во Копенхаген од 11-ти до 15-ти ноември, го означи крајот на 50 годишнината на Собранието. Идната улога и важноста на НАТО, како и прегледот на тековните мисии на Алијансата беа клучните прашања за кои беше разговарано. Данскиот премиер Андерс Фог Расмусен, турскиот премиер Реџеп Тајип Ердоган, палестинскиот главен преговарач Саеб Ерекат, генералниот секретар на НАТО Јап де Хоп Шефер и претседателот на парламентарното собрание на НАТО Пјер Лелуш беа меѓу главните меѓународни претставници и дипломати кои се обратија на овој настан. 
На 12-ти и 13-ти ноември, петте комисии на Собранието -- комисијата за политика, одбрана и безбедност, економија и безбедност, граѓанска димензија на безбедноста и таа за наука и технологија -- одржаа средба во данскиот парламент, Фолкетинг, со цел да ги оценат извештаите и политичките текстови за голем број теми, меѓу кои и регионалните прашања кои се однесуваат на Балканот. Поткомисијата за идниот потенцијал за безбедност и одбрана, предводена од Вахит Ердем, ги презентираше заклучоците од своите посети на регионот на Југоисточна Европа годинава.
Според извештајот, Србија-Црна Гора е критична за стабилноста на регионот. И понатаму главна пречка за нејзино партнерство со НАТО и ЕУ е соработката со Меѓународниот кривичен суд за поранешна Југославија (МКСЈ), се вели во извештајот. 
Во обид да стане дел од програмата Партнерство за мир на НАТО, Србија-Црна Гора започна со големи промени на нејзината војска, меѓу кои нејзина професионализација, воспоставување целосна цивилна контрола, одредување на улогата на Србија-Црна Гора во регионалната стабилност, развој на програми за обука, како и обезбедување на средства за учество во мировните мисии, се вели во извештајот. Во него беше истакнато учеството на Србија-Црна Гора во мисиите во декември 2004-та година. Земјата испрати свои трупи во мировниот контингент на ОН во Демократска Република Конго, Брегот на слоновата коска и Либерија, а можно е учество и во мисиите на Хаити и Авганистан. 
Истовремено, поткомисијата го сврти вниманието на корупцијата, недоволната независност на судството и потребата за економски реформи како фактори кои го попречуват прогресот на Србија кон евро-атлантска интеграција. Што се однесува до Црна Гора, главна грижа е нејзиниот иден статус, како и проблемот со корупцијата.
Што се однесува до ситуацијата на Косово, поткомисијата заклучи дека КФОР и нејзините партнери што не се во НАТО завршиле одлична работа во одржувањето на мирот. Косово има голем потенцијал за нестабилност поради своите непрекинати скриени проблеми, а командантот на КФОР Генерал Ив де Кермабон ја опиша ситуацијата како мирна но, потенцијално несигурна. Голем оптимизам, како што се истакнува во извештајот, влева тоа што полицијата станува се попрофесионална, а независните институции прифаќаат поголема одговорност. На кратко, НАТО информира дека меѓународната заедница ги удвојува своите напори за ублажување на проблемите.
Јадранската Повелба основана од страна на Албанија, Хрватска и Македонија е надежен пример за регионална соработка, се вели во извештајот на поткомисијата. Сепак, се додава дека НАТО останува загрижен за напредокот на реформите во одбраната и министерството за внатрешни работи во Македонија, како и за корупцијата и организираниот криминал и актуелните економски предизвици во оваа земја. 
Настаните во Албанија и Хрватска не беа анализирани бидејќи поткомисијата не беше во можност да ги посети годинава. И покрај тоа што поткомисијата не ја посети ни Босна и Херцеговина годинава, извештајот констатира дека НАТО работи со босанските претставници за подобрување на армијата во земјата. Тој истакнува два чекори што Босна и Херцеговина треба да преземе со цел да се приближи кон членство во програмата Партнерство за мир: донесување и спроведување на неодамна потпишаната законска регулатива за реформите, како и целосна соработка со МКСЈ.
На крајот, како што се наведува во извештајот, НАТО планира да го изведе Балканскиот регион на патот кој води до стабилност и просперитет, како и да им помогне на земјите од регионот да се справат со проблемите, како што е организираниот криминал, недозволената трговија со дрога и останатите исцрпувачки активности. Алијансата, исто така, има цел да спречи регионот да постане транзитна точка и ранжирна станица за терористичките организации, кои бараат „задна врата“ во останатиот дел од Европа. 
Александар Зуриќ, член на делегацијата на Србија-Црна Гора што присуствуваше на Собранието, рече дека косовското прашање беше главна тема на дискусиите поврзани со неговата земја. 
Одност помеѓу Србија и Црна Гора не се смета за потенцијален конфликт, рече Зуриќ, а тој е спомнат во извештајот само заради референдумот кој треба да се одржи на пролет идната година. Меѓународната заедница нема намера да преземе мерки за да го забави или да го спречи процесот за пристапување кон ЕУ и НАТО во случај да дојде до отцепување на двете републики по референдумот, додаде тој. 
Специјалниот пратеник на Србија-Црна Гора за НАТО, Бранислав Миленковиќ, изрази надеж дека земјата би можела да стане полноправен член на Алијансата во 2008-та година. Самитот на НАТО треба да се одржи во 2008-та година, рече тој, а Албанија, Македонија и Хрватска најверојатно ќе бидат примени тогаш. Специјалниот пратеник призна дека случајот со Ратко Младиќ останува пречка. Да не беше овој проблем, рече тој, патот на Србија-Црна Гора би бил чист, бидејќи другите чекори се технички и дефинирани во планот усвоен од страна на Советот на министри на Србија-Црна Гора на крајот од 2004-та година. 
Приближно 356 парламентарци од околу 40 земји присуствуваа на годишното собрание, меѓу кои и делегати од сите 26 земји-членки на НАТО, 15 придружни делегации на Парламентарното собрание на НАТО и 12 други делегации со статус на парламентарни набљудувачи. 
