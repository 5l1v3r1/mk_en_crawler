21/09/2010
ХАГ, Холандија -- Главниот обвинител на Трибуналот на ОН за воени злосторства, Серж Брамерц, во понеделникот (20-ти септември) рече дека не е задоволен од напорите на Србија за пронаоѓање на двајцата преостанати бегалци од висок профил, обвинети за воени злосторства. Тој ја повика ЕУ да продолжи со притисокот врз Белград за исполнување на своите обврски. Властите таму мора да ги уапсат Ратко Младиќ и Горан Хаџиќ, истакна Брамерц. „Немаме време. Овој Трибунал се затвора за три месеци и нам ни требаат апсењата сега за да имаме судење кое ќе ја претстави големината на извршените кривични дела“, рече тој на конференцијата во Хаг. Оценката на Брамерц е клучна за кандидатурата на Србија за ЕУ. 
Како одговор на ова, српскиот обвинител за воени злосторства, Владимир Вукчевиќ, рече дека апсењето на Младиќ, поранешниот воен командант на босанските Срби, останува приоритет. Расим Љајиќ, шефот на српскиот совет за соработка со Хашкиот трибунал, рече дека властите прават сé за негово пронаоѓање.
Исто така, белградските власти му предадоа на Трибуналот лице обвинето за непочитување на судот за наводно заплашување на сведоци за време на судењето на босанскиот Србин Милан Лукиќ. Во јули 2009 година Трибуналот го осуди Лукиќ на доживотен затвор за злосторства против човештвото и воени злосторства извршени врз цивилите на босанските муслимани во градот Вишеград, од 1992 до 1994 година. (РТС, Танјуг, Бета, Б92, АФП, Ројтерс - 20/09/10)
