12/04/2007
Од Марина Стојановска за Southeast European Times во Скопје -- 12/04/07 
Македонија покажа напредок во борбата против трговијата со луѓе во текот на изминатата година, се вели во извештајот на американскиот Стејт департмент. Сепак, се додава во истиот, и понатаму во земјата се внесуваат жени и деца за сексуална злоупотреба, а мерките што ги најави владата сé уште не се целосно спроведени.
Заклучоците беа наведени во последниот Извештај за практикувањето на човековите права во земјата, што го објави минатиот месец Бирото за демократија, човекови права и труд. Документот ја покрива 2006 година. 
Во текот на оваа година имаше најмалку 30 судски процеси за случаи на трговија со луѓе, 100 поединци беа обвинети, а 56 беа прогласени за виновни и осудени за шверц со луѓе, се вели во извештајот. Во истиот се истакнува дека голем број случаи од висок профил против трговците со луѓе се заокружени, додека останатите се во тек. 
Според извештајот, Македонија е транзитна земја и земја дестинација за трговијата со жени и деца, а помалку земја-извор. Особено, жени и деца од Албанија, Бугарија, Молдавија и Романија честопати се пренесуваат преку Македонија на пат кон Косово, Србија и западноевропските земји. 
Барем на хартија, македонската влада настојува да отпочне поостра борба. Во март 2006 година, владата усвои национален акционен план и стратегија за борба против шверцот со луѓе. 
Двата документи повикуваат на зголемена обука, програми за подигање на свеста и спречување, како и назначување на национален координатор за шверцот со луѓе. 
Сепак, Стејд департментот вели дека „до крајот на годината голем број од одредбите во акциониот план сé уште не беа спроведени“. 
Како позитивен пример, во извештајот се истакнува дека неколку државни службеници вклучени во синџирите на шверц се казнети. Полицаец од Гостивар и началникот на полицијата во Гевгелија беа осудени на затворски казни поради вмешаност во нелегална трговија со имигранти. 
Во истиот се додава дека Македонија треба да воведе казни што ќе бидат сразмерни со тежината на кривичното дело и ќе бидат доволни да ги одвратат извршителите во иднина. 
Како специфичен случај во извештајот се споменува оној на Дилавер Бојку-Леку, т.н. „балкански бос на проституцијата“. Во 2003 година тој беше осуден на четири години и девет месеци затвор, но беше сместен во затвор „од отворен тип“ со политика на слободно излегување, што му овозможуваше да заплашува сведоци додека беше излезен. 
Во јуни 2003 година, Бојку-Леку избега од затвор, но по неколку недели беше уапсен во Црна Гора и вратен назад. Минатиот месец, Апелациониот суд во Битола одлучи да го ослободи Леку пет месеци порано, поради „добро однесување“. 
