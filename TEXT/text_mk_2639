14/02/2006
Од Игор Јовановиќ за Southeast European Times во Белград – 14/02/06
Српскиот министер за внатрешни работи, Драган Јоциќ, и американскиот амбасадор во Белград, Мајкл Полт, потпишаа договор претходно овој месец за американската помош за воспоставување на програма за заштита на сведоци во Србија. САД ќе ја обезбедат обуката за Србија, како и 75.000 американски долари за нејзино спроведување. 
Законот со кој се воспоставува ваква програма во Србија стапи на сила на 1-ви јануари. Полициската единица што ќе ги чува загрозените поединци беше формирана во септември 2005 година, а 12 српски полицајци веќе беа обучени за оваа работи во САД.
Според новиот закон, заштитата ќе биде обезбедена за сведоците, жртвите, обвинетите, судиите и судските експерти -- како и на членовите на нивните семејства -- ако нивните животи бидат доведени во опасност како резултат на сведочењето на некои судски процеси. Заштитените лица ќе се кријат во Србија и во соседните земји. Полицијата може да го промени нивниот идентитет, па дури и нивниот физички изглед. 
Јоциќ и Полт се согласија дека заштитата на сведоците е клучна во борбата против најтешките форми на организираниот криминал. Според Јоциќ, знаењето што го обезбедуваат САД „е непроценливо во спроведувањето на програмата за заштита на сведоците, која е една од најважните елементи во борбата против организираниот криминал“. 
„Оваа американска донација, без сомневање, ќе придонесе во спроведувањето на програмата за заштита и претставува еден чекор напред во остварувањето на приоритетот на српската влада -- владеењето на правото“, рече Јоциќ на потпишувањето на 2-ри февруари. 
Полт ја пофали српската влада за усвојувањето на новиот закон и рече дека со задоволство ќе ги координира работите со Министерството за правда. Воспоставувањето на владеењето на правото претставува основа за секоја демократска земја, а недостатокот на судскиот систем ги загрозува општествените вредности, рече тој. 
Полт, исто така, рече дека заштитата на сведоците е клучна во борбата против организираниот криминал, вклучувајќи го тука и транснационалниот криминал. Србија мора да ја зајакне својата правна рамка со цел да обезбеди фер процес и безбедност за сите жртви и сведоци -- „неопходен чекор“ за целосната евроатланска интеграција на земјата, рече амбасадорот. 
САД ќе й помогнат на Србија во борбата против корупцијата и криминалот, во финализирањето на судските процеси за воените злосторства и во воспоставувањето на ефикасен и сигурен правен систем, ослободен од политичкото влијание, додаде Полт. 
Помошта за српската полиција ќе биде реализирана преку програмата на американското Министерство за правда за постојани правни совети и американската Маршалова служба. 
