04/08/2012
 Мики Трајковски за Southeast European Times во Охрид -- 04.08.12
Кражбата на електрична енергија од страна на потрошувачите во регионот ги чини претпријатијата за електродистрибуција милиони евра, но аналитичарите се надеваат дека мерките на принуда на странските претпријатија за енергија, ќе го променат тоа.
Сумите и методите на кражба се буквално идентични во целиот регион; методите за справување со овој криминал и казните за негово потиснување, се разликуваат.
Некои потрошувачи крадат со местење на електричните броила за намалување на сумата на своите сметки. Други користат кабли за нелегално приклучување на електричната мрежа.
„Кражбата се движи од 15 отсто [од вкупната електрична енергија] во текот на месеците кога има намалена потрошувачка до 30 отсто во текот на месеците со зголемена потрошувачка“, изјави за SETimes Блерина Џани, портпаролка на чешкиот конгломерат за електрична енергија ЦЕЗ, кој работи во Албанија.
Слично на тоа, во Косово, скоро 20 отсто од вкупната електрична енергија што се користи во земјата, беа украдени минатата година.
„Се краде насекаде, низ целата држава“, рече за SETimes Елегантина Хоџа, портпаролка на Косовската енергетска корпорација.
ЕВН Македонија -- претставништво на австриското гигантско претпријатие кое го купи македонското претпријатие за електрична енергија ЕСМ Дистрибуција -- губи 14 милиони евра годишно од кражби, според Атанас Ковачевски, портпарол на ЕВН Македонија.
„Кражбите ги поткопуваат тековните инвестиции во електричната мрежа и се причина за големиот раст на цените на електричната енергија“, рече за SETimes Константин Димитров, претседател на македонското Здружение за енергетска ефикасност.
Жителите на село Велешта, каде што живее претежно албанско население, во југозападна Македонија, минатиот јуни ја блокираа зградата на ЕВН во блискиот град Струга, откако претпријатието ја прекина струјата два дена. Тие се заканија дека ќе ја запалат зградата ако претпријатието не ја вклучи струјата. 
ЕВН попушти и ја вклучи електричната енергија, иако претставниците рекоа дека 60 отсто од електричната енергија таму не е платена или се краде.
Димитров смета дека дел од проблемот е подготвеноста на некои влади во минатото да ја игнорираат кражбата. Но, за разлика од времињата кога енергетските претпријатија беа во државна сопственост, експертите денес сметаат дека приватните претпријатија нема да дозволат долговите да останат неподмирени.
„Претходните практики не се изговор; државите и новите странски претпријатија треба решително да го исклучат од мрежата секој кој нелегално користи електрична енергија, па ако биде потребно и цели населби, без оглед на етничката или политичката ориентација“, изјави за SETimes Никола Ацевски, експерт за електрична енергија и професор на Битолскиот универзитет.
Но, Ацевски додаде дека вработените во електричното претпријатие не можат да влезат во некои села или населби, поради страв од насилство.
„Интервенираме само во случаи кога персоналот на ЕВН се обидува да ги исклучи нелегалните поврзувања на мрежата и ќе увиди дека има опасност од напад“, изјави за SETimes Иво Котевски, портпарол на македонското Министерство за внатрешни работи.
„Строгите казни во Македонија, кои се движат од 5.000 евра до преку 25.000 евра, како и затворските казни, почнуваат да покажуваат позитивни резултати“, рече Ковачевски од ЕВН. 
Според Џани, „во Албанија им даваме на крадците нови броила и издаваме парична казна за направената економска штета. Исто така, им даваме период од еден месец да ги соберат сите неопходни документи и да се регистрираат во нашиот систем“.
Ако не го направат тоа, вели Џани, „ги исклучуваме од мрежата и поднесуваме кривична пријава“.
