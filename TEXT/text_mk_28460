13/07/2010
БРИСЕЛ, Белгија -- Претседателот на Еврогрупата, Жан-Клод Јункер, и комесарот на ЕУ за монетарни и економски работи, Оли Рен, во понеделникот (12-ти јули) изразија задоволство од грчкиот процес на буџетска стабилизација. По состанокот со министрите за финансии на еврозоната во Брисел, Јункер рече дека стабилизацијата на грчката економија во првата половина на оваа година ги надмина сите очекувања „остварувајќи 46 отсто кратење на јавните трошоци, повеќе од поставената граница од 40 отсто“. Рен рече дека мерките за штедење што ги презеде владата и спроведувањето на меморандумот со ЕУ и ММФ се на задоволително ниво. Група експерти на ЕУ, ММФ и Европската централна банка се очекува да оди во втора посета на Атина до крајот на овој месец за да направи проценка на резултатите на земјата во остварувањето на реформскиот пакет. Нивните заклучоци ќе им помогнат на властите да одредат во септември дали ќе й ја дадат на Грција втората транша од механизмот за помош на ЕУ и ММФ од 110 милијарди евра. Првата транша од 20 милијарди евра беше доделена во средината на мај. (Нафтемборики, Capital.gr, Дау Џонс, ДПA - 12/07/10)
