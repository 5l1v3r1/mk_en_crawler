30/01/2013
Енди Дабилис за Southeast European Times во Атина -- 30.01.13
Копањето злато планирано за северна Грција предизвика дебата меѓу оние кои го сметаат за потенцијален извор на работни места во време на рекордна невработеност и екологистите, кои стравуваат дека истото ќе ја уништи областа и ќе му наштети на туризмот.
Хелас Голд, кој е во 95-процентна сопственост на канадска Елдорадо голд инк. и 5-процента сопственост на грчкото градежно претпријатие Актор, планира да развие четири рудници на Халкидики, кој е познат по 300 години старите шуми и блиските плажи.
Едуардо Мура, заменик-претседател и генерален менаџер на Елдорадо во Грција, вели дека рудниците ќе донесат пари и работа во Грција. Деведесет проценти од работниците ќе бидат од локалните жители.
„Во текот на пет години ние ќе инвестираме повеќе од 1 милијарда евра во нашите проекти“, рече тој за SETimes. „Ќе создадеме околу 5.000 директни и индиректни работни места во Грција.“
Тој рече дека владата ќе добие повеќе од 1,5 милијарди евра од даноци во текот на две години од проектот и дека претпријатието ќе го заштити земјиштето и шумите.
„Си должиме себеси да овозможиме најдобра можна експлоатација на богатството што оваа земја ја нуди за поттикнување на развојот и помагање на економијата“, рече неодамна во парламентот заменик-министерот за енергија и животна средина, Асимакис Папагеоргиу.
Теодота Нанцу, политички координатор на Светскиот фонд за животинскиот свет во Атина, изјави за SETimes дека „ако [Грција] планира да биде место на зелена економија, одржлива економија, тогаш нема простор за ваквите планови ... Со златото морате да употребите високи нивоа на цијанид, за да го извадите златото. Влијанието е многу долготрајно и високотоксично“.
Околу 420 хектари дрвја ќе бидат отсечени, што предизвика стравувања на локалното население од прав и загадување. 
Јоргос Маркопулос, генерален менаџер на Тракиски рудници, грчко претпријатие кое е, исто така, во сопственост на Елдорадо, рече дека стравувањата на екологистите се претерани.
„Мораме да бидеме логични и ќе ја заштитиме животната средина“, рече тој за SETimes. „Има некои радикални екологисти, но поголем дел од луѓето го сакаат ова.“
Жителите во областа формираа протестен комитет. Главната битка се води околу проектот за рударскиот комплекс Скуриес, регион од 55 квадратни километри, кој се проценува дека има злато и бакар во вредност 7,5 милијарди евра.
Околу 300 демонстранти протестираа во Атина на 12-ти јануари против проектот. Во ноември повеќе од 3.000 противници протестираа во Солун, на околу 13 километри од областа на проектот.
„Ова ќе предизвика голема штета за нашите природни резерви“, рече Танасис Кромидас, организатор на кампањата против ископувањето злато. „[Грција] потпишува спогодби за заштита на животната средина со едната рака, а ја уништува животната средина со другата.“
Алексис Ципрас, претседател на најголемата опозициска партија, Коалиција на радикалната левица (СИРИЗА), рече дека туркањето напред во очаен обид да се дојде до приходи е кусогледо.
„Грчката држава нема што да добие, освен да ја плати цената на животната средина од оваа инвестиција“, рече тој.
