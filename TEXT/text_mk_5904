14/06/2011
Од Клаудија Лутовска за Southeast European Times во Скопје -- 14.06.11
Според министерот за финансии, Зоран Ставрески, невработеноста е еден од најголемите економски и социјални проблеми во Македонија. Во изминативе две години имаше мало, но значајно намалување на стапката на невработеност, со важен придонес во 2011 година на УНДП во осмислувањето и спроведувањето на владините мерки за активно вработување. 
„Идејата со овој предлог е да се има ситуација на ’двоен победник’, од која сите треба да имаат корист: вработените, работодавачите и владата“, рече за SETimes Блерим Златку, менаџер на Стопанската комора за северозападна Македонија. 
Создавање на околу 700 работни места се очекува од програмата на самовработување, за која се одвоени 147,5 милиони денари. 
„Владата започна десет програми за намалување на невработеноста, кои ќе вработат 7.000 граѓани. Буџетот достигнува 10 милиони евра. Програмите за вработување ќе го унапредат вработувањето во сите сектори, особено самовработувањето“, рече вицепремиерот Владимир Пешевски.
Tимот на УНДП е задолжен за дводневната обука во врска со подготовките за бизнис планот. Ако апликантите самостојно се повлечат по учеството на обуката, тие ќе бидат отстранети од списокот на невработени во Агенцијата за вработување во период од три години.
Агенцијата за вработување во државата е надлежна за активни политики и мерки за вработување, како дел од владиниот Оперативен план 2011. 
Мерките важат за невработените и работодавачите заинтересирани за учество во оваа мерка за активно вработување. 
Во 2010 година, 2.590 луѓе се регистирале за субвенции за самовработување, од кои 690 изготвиле успешни бизнис планови и регистрирале фирми, а 779 аплицирале за формализирање на нивниот бизнис, од кои досега се регистрирани 249 претпријатија. 
„Процентот на регистрирани претпријатија кои добија средства од програмата на УНДП досега, е 61 отсто, што е многу повисока цифра во споредба со другите европски земји“, вели Снежана Дамјановска од УНДП. 
Според официјалните податоци на УНДП, 80 отсто од претпријатијата кои се регистрираа преку оваа мерка во 2007, 2008, 2009 и 2010 година се сé уште активни денес. 
Податоците покажуваат дека највисоката стапка на невработеност во Македонија е меѓу луѓето со основно образование, жените и младите. Од 2007 година, преку 12 милиони американски долари се инвестирани во создавање работни места, од кои 95 отсто се финансирани од македонската влада. 
За време на четирите години спроведување, програмите за вработување го поддржаа создавањето 1.742 претпријатија. 
Во регионот УНДП работи на слични програми со владите на Босна и Херцеговина, Хрватска, Албанија и Косово. 
Министерот за труд и социјална политика, Џелал Бајрами, признава дека интересот на Албанците и нивните претпријатија е многу мал. Тој вели дека одвоените средства за отворање нови бизниси се злоупотребуваат и поединци и претпријатија мора да ја вратат целата сума од оваа програма. 
Во соседна Бугарија, според Ивајло Најденов од Министерството за труд и социјална политика, активната политика на пазарот на труд, со изготвување годишни национални планови, доведе до помала невработеност. 
Годишно, околу 100 милиони евра се планираат во Бугарија за спроведување на мерките за вработување. 
Една од многуте успешни приказни е патничката агенција Глобус травел, учесник во проект на самовработување, поддржан од УНДП. Сопственичката Елена Лотеска Наумоска го започна својот бизнис во туризмот и успешно работи во изминатите две години. 
„Иако има туристички агенции, нивниот број е сé уште мал и ние имаме добри шанси да го развиеме туризмот до неговиот највисок потенцијал, не само на лето, туку во текот на целата година. Агенцијата успешно работи и јас сум задоволна од нејзините остварувања.“
