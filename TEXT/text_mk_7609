25/06/2013
Круно Картус, Игор Јовановиќ и Пол Чикои за Southeast European Times во Осиек, Белград и Букурешт -- 25.06.13
Откако реката Дунав достигна највисоки нивоа досега во неколку балкански држави, властите во Хрватска, Србија и Романија работат заеднички на справување со опасноста од поплави и следење на условите.
„На европско ниво, следењето на ризиците и тековните итни ситуации на Дунав, како и постојаната размена на информации меѓу [вклучените] држави е задача на Центарот за одговор на итни ситуации во рамките на Генералниот директорат на Европската комисија за хуманитарна помош и цивилна заштита“, рече за SETimes Мариан Драгне, заменик-командант на романскиот Генерален инспекторат за итни ситуации.
Во Хрватска имаше потреба од итни мерки за заштита од поплави по должина од 138 километри од реката Дунав, бидејќи нивото на водата беше повисоко од 770 сантиметри. Властите и граѓаните не препуштија ништо на случајот, сеќавајќи се на големата поплава во 1965 година, кога Дунав се излеа во околните села и градови и направи значителна материјална штета.
Во Вуковар, источна Хрватска, град со повеќе од 30.000 жители, сѐ беше подготвено за граѓаните да се евакуираат во случај на поплава.
Беа поставени околу 310.000 вреќи со песок, а 41.000 се чуваа како резерва. Повеќе од 1.000 војници, доброволци, професионални екипи пожарникари, полицајци и експерти за цивилна заштита за хрватските води, комуналните претпријатија и граѓани-доброволци учествуваа во поставувањето привремени брани.
Хрватскиот претседател Иво Јосиповиќ ги пофали здружените напори и системот за контрола на поплавите.
„Ситуацијата е сериозна, но мене ми е особено мило што сите сегменти на системот за контрола на поплави се обединија брзо и функционално“, рече Јосиповиќ за време на неговата посета на Вуковар.
Србија, исто така, се подготви за поплави. По излевањето на Дунав во Централна Европа на почетокот од јуни, се чинеше дека Србија ќе се соочи со поплави од поширок обем, но властите сега не очекуваат никаков драстичен исход од подигањето на нивоата на водата.
„Не очекуваме да се случи ништо драматично, но нема ниту да се опуштиме, така што сѐ е подготвено за одбрана од поплави“, рече за SETimes Предраг Мариќ, шеф на итните служби на Министерството за внатрешни работи.
Десеткилометарските брани беа поправени и зајакнати и сите служби, граѓаните и армијата беа во состојба на готовност. Одбраната од поплави се спроведува во должина од 234 километри на реката.
Најголеми поплави овој месец имаше во северна Војводина, каде што Дунав влегува во Србија. Одредени населби беа поплавени, но претежно викендичките покрај брегот на реката.
Војводинската општина Беочин, во близина на Нови Сад, се соочи со најголеми поплави, бидејќи помалите населени места беа евакуирани претходно. Граѓаните, со помош на општинските и државните служби, ги спасуваа предметите од домаќинствата, машините, стоката и привремено најдоа засолниште во домовите на роднините.
„Сѐ помина добро, евакуацијата беше извршена според планираното“, рече Радомир Лазиќ, раководител на центарот за итни ситуации во Беочин.
Бојан Пајтиќ, претседател на владата на Војводина, рече дека владата во покраината обезбеди дополнителни 180.000 евра за борба со поплавите.
„Никогаш нема 100-процентна гаранција дека нема да се случи голем инцидент, бидејќи говориме за природни сили, како што покажа примерот со најбогатите европски држави, но во моментов ситуацијата во Србија е целосно под контрола“, рече Пајтиќ.
Во Романија властите во неделата издадоа седумдневна жолта тревога за поплави, прва од трите фази на предупредување долж крајбрежните населени места на Дунав, област која е целосно опколена со насипи.
Според националното водостопанство, реката Дунав достигна највисоко ниво на 17-ти јуни, од околу 10.600 кубни метри во секунда. Властите велат дека Дунав нема да се прелее и да предизвика сериозни поплави, како во април, кога протокот на водата беше 12.000 кубни метри во секунда.
 Дали може Европската комисија да стори повеќе во итни ситуации на природна катастрофа за да им помогне на државите во регионот? Споделете ги размислувањата во делот за коментари.  
