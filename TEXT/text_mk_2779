02/11/2005
Од Антонио Прленда за Southeast European Times во Сараево -- 02/11/05
Четириесетипеттиот фестивал МЕСС заврши во саботата (29-ти октомври) во Сараево, откако во текот на претходните 15 дена беа изведени претстави од страна на театарски групи од 13 земји, во пет различни театарски сали во босанскиот главен град и во Зеница. Со текот на годините фестивалот се стекна со репутација на градење културни мостови. 
„Ангелот на смртта“ во режија на светски познатиот белгиски кореограф, визуелен уметник и директор на фестивалот Јан Фабр, го освои Златниот ловоров венец за најдобра целокупна претстава. Претставата, драматичен монолог придружен со бас саксофон и видео-проекции, е инспирирана од американскиот уметник Енди Ворхол и танчерот/кореограф Вилијам Форсајт. 
Фабр, исто така, го освои и Златниот ловоров венец за најдобар режисер, заедно со Унгарецот Виктор Бодо. Наградите за најдобра севкупна глума им беа доделени на - актерската екипа на продукцијата на Бодо „Rattledanddisappeared“ и на литванската актерска екипа на „Долг живот“, во режија на Алвис Херманис. 
Наградата „Рејхан Демирѓиќ“ за најдобар актер/актерка отиде во рацете на босанскиот актер Амар Селимовиќ, за неговата улога во претставата „Хамлет“ во режија на Харис Пасовиќ. Наградата „Јурислав Корениќ“ за најдобар млад режисер на фестивалот МЕСС 2005 ја доби Русинот Василиј Сенин, за неговата режија на „Ана Каренина“. Заедно со официјалните награди фестивалот МЕСС, исто така, ја додели и наградата Избор на гледачите, за која гласа публиката. Наградата ја доби „Долг живот“. 
Меѓународниот театарски фестивал МЕСС започна пред скоро половина век како Фестивал на камерни и експериментални сцени. Оттогаш на истиот учествуваа најзначајните театарски личности во поранешна Југославија. Фестивалот успеа да го задржи својот континуитет дури и за време на конфликтите во БиХ и опсадата на Сараево. Од 1992 година фестивалот продуцираше околу 30 претстави, обезбедувајќи го статусот на МЕСС на еден од најистакнатите театарски настани во регионот. 
„Кога велиме дека оваа година имавме театарски групи од 13 земји не мислиме на статистика, туку на 13 разновидности: 13 различни погледи, 13 различни јазици, 13 различни емоции, 13 различни насмевки, 13 различни сличности -- споени во театарот“, рече извршниот директор на фестивалот, Ненад Крежевљаковиќ. 
„Нашата 13-тка е среќен број оваа година ... Имаме Белгијци, Французи и Иранци, Словенци и Хрвати, Бугари, Романци, Срби, Црногорци, Косовари, Латвијци, Унгарци и Холанѓани. Исто така и Босанци. Еден „Крал Лир“ дојде од Приштина, а друг од Белград... Еден „Хамлет“ говореше на српски јазик, другиот, пак, од Сараево, со турбан на главата, говореше босански“, рече Крежевљаковиќ.
„Ги пречекавме Питер Брук и Јан Фабр... фасцинантниот режисер дојде овде со продукција која беше вистинско место за дијалог помеѓу Западот и исламскиот свет. Рускиот режисер ја поставил хрватската претстава на класичното дело на Толстој. „Кралицата Марго“ беше во режија на Словенец со шпанско потекло, додека македонско-италијанската продукција учествуваше со уште една драма на Шекспир „Тимон од Атина“. Бугарите и Романците се занимаваа со нашиот Балкан ... заедно, сите ние бевме вклучени во градењето мостови“, додаде тој. 
