28/02/2008
Од Антонио Прленда за Southeast European Times во Сараевo -- 28/02/08
За време на дводневниот состанок во Брисел, кој заврши во средата (27-ми февруари) политичките директори на Управниот одбор на Советот за спроведување на мирот (ПИК) изразија длабока загриженост во врска со официјалните повици за отцепување од страна на ентитетот на Босна и Херцеговина (БиХ), Република Српска (РС). 
Членовите на трипартитното претседателство на БиХ, претседателот на нејзиниот Совет на министри, како и водачите на владејачката коалиција во БиХ, присуствуваа на состанокот на ПИК, за време на кој Советот разговараше за актуелната политичка ситуација и стратегијата на идното присуство на меѓународната заедница во БиХ. 
Советот, исто така, одлучи дека Канцеларијата на високиот претставник (ОХР) ќе остане во земјата и ќе продолжи да го спроведува својот мандат според Дејтонскиот договор. 
Во комуникето објавено по состаникот, Управниот одбор на ПИК инсистираше на тоа дека ниту еден ентитет нема право на отцепување.
„Политичарите во БиХ мора да прекинат со практиката на заканување со еднострани промени на уставната структура на земјата“, се вели во истото.
ПИК рече дека БиХ е признаена како суверена држава, чиј територијален интегритет е загарантиран со Дејтонскиот договор. Уставот на БиХ ја дефинира како земја на два ентитета, во која Бошњаците, Хрватите и Србите се конститутивни народи.
Управниот одбор, исто така, ја опиша штетата што ја претрпеа дипломатските канцеларии во Бања Лука, за време на неодамнешните протести против независноста на Косово, како жална.
„Меѓународната заедница ги задржува неопходните инструменти за борба против деструктивните тенденции и нема да дозволи обиди за поткопување на Дејтонскиот договор, без оглед дали доаѓаат одвнатре или надвор од земјата“, се вели во комуникето. 
На крајот од состанокот, главниот медијатор на меѓународната заедница во БиХ, високиот претставник Мирослав Лајчак, рече дека земјата не е заложник на Косово. 
„Не сакам да шпекулирам за чувствата на српската нација низ целиот регион“, додаде тој. Тој, исто така, истакна дека нема да се колеба да ги искористи Бонските овластувања за смена на официјалните претставници кои го попречуваат процесот на спроведување на мирот.
„Премиерот на РС, Милорад Додик, говореше за тоа опширно и рече дека е под притисок. Истовремено, властите во РС успеаја да ги контролираат изразите на ова општо српско чувство. Не очекувам понатамошни протести или движења што би можеле да имаат капацитет да ја дестабилизираат земјата.“
Лајчак, исто така, истакна дека комуникето беше усвоено едногласно од страна на сите членови на ПИК. Независните набљудувачи велат дека тоа значи оти руските дипломати, кои отворено го поддржуваат српското противење на независноста на Косово, ги прифатиле изјавите за територијалниот интегритет на БиХ. 
