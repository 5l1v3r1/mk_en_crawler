29/05/2007
 Бугарскиот министер за одбрана Веселин Близнаков ја потврди поддршката на неговата земја за членство на Албанија во НАТО, за време на состанокот со албанскиот колега Фатмир Медиу во Софија во саботата (26-ти мај). Разговорите се фокусираа на воените реформи и модернизацијата на опремата. Близнаков рече дека неговата земја ќе обезбеди помош за Албанија да ја модернизира својата армија. 
*** 
Полска ќе отвори амбасада во Подгорицa следниот месец, според полскиот претседател Лех Кажински, кој се состана со црногорскиот колега Филип Вујановиќ во саботата (26-ти мај) на маргините од самитот на претседателите на земји од Централна и Југоисточна Европа во Брно. Разговорите се фокусираа на целите на Црна Гора за членство во ЕУ и во НАТО. 
*** 
 Грчкиот премиер Костас Караманлис во неделата (27-ми мај) објави дека неговата земја ќе ја поддржи кандидатурата на Виетнам за местото на непостојана членка на Советот за безбедност на ОН во периодот 2008-2009 година, по разговорите со својот виетнамски колега Нгујен Тан Дунг во Ханој. Министерката за надворешни работи, Дора Бакојани, го придружуваше Караманлис на официјалната дводневна посета на Виетнам. 
*** 
Претседателот на Парламентарното собрание на Советот на Европа, Рене ван дер Линден, во средата (23-ти мај) ја започна дводневната посета на Белград. Тој се состана со премиерот Воислав Коштуница и со министерот за надворешни работи Вук Јеремиќ. За време на разговорите тој рече дека претседателството на Србија со Министерскиот комитет на СоЕ -- кое земјата го презеде на 11-ти мај -- потврди дека Србија е демократска земја, посветена на интеграцијата во ЕУ. 
*** 
Сер Марк Лиал Грант, политички директор на британското Министерство за надворешни работи, оствари разговори во Белград со српскиот министер за надворешни работи, Вук Јеремиќ, и со вицепремиерот Божидар Ѓелиќ. Грант, исто така, ја посети Митровица, каде што се состана со делегација на Српскиот национален совет и оствари разговори со претставници на УНМИК и на косовската влада во Приштина. 
*** 
Српскиот началник на Генералштабот, генерал-полковник Здравко Понос, при работната посета на САД минатата недела рече дека претставниците на одбраната го увериле оти американските војници во Косовo ќе сторат сé што е во нивна моќ за да го заштитат српското малцинство во покраината. Понос рече дека неговите разговори на 22-ри мај во Пентагон не го допреле прашањето на идниот статус на Косово, туку се фокусирале само на безбедносните и воените прашања. 
*** 
Претседателот на Меѓународниот кривичен суд (ИЦЦ), Филипе Кирш, на 21-ви и 22-ри мај беше во посета на Загреб. Тој се состана со хрватската министерка за правда, Ана Ловрин, претседателот Стипе Месиќ и претставници на Врховниот суд. Помеѓу другите теми, Кирш и Ловрин разговараа и околу можноста за вработување хрватски експерти за судска медицина во судот на ОН. 
 (Разни извори -- 22/05/07-29/05/07) 
