12/11/2012
Линда Карадаку за Southeast European Times во Приштина -- 12.11.12
Европскиот центар за сајбер криминал, кој официјално ќе биде отворен во јануари 2013 година во Брисел, вели дека ЕУ е клучната цел за сајбер криминалот „поради нејзината напредна Интернет инфраструктура и економиите и платежните системи што се сé повеќе засновани на Интернетот“.
Според центарот, „групите на организиран криминал, терористичките групи и другите криминалци брзо ги искористуваат можностите што ги нуди развојот на технологијата“.
Сесилија Малмстром, европска комесарка за внатрешни работи, во март рече дека „со растот на онлајн делот од нашите секојдневни животи, паралелно расте и организираниот криминал -- и овие кривични дела влијаат на секој од нас. Не можеме да им дозволиме на сајбер-криминалците да ги нарушат нашите дигитални животи. Европскиот центар за сајбер криминал во рамките на Еуропол ќе стане центар за соработка во одбраната на еден слободен, отворен и безбеден Интернет.
Центарот ќе биде отворен по препорака на Европската комисија, одобрен од Советот на министри на ЕУ и Еуропол во Хаг. Истиот ќе се вика ЕЦ3, како центар за борба против сајбер криминалот во ЕУ.
Лисан Костерс, портпарол на Еуропол, рече дека центарот ќе се спроведува во фази.
„Според планираното, следната година ќе го имаме првичниот концепт на нашите производи и услуги“, рече Костерс за SETimes.
Борбата против сајбер криминалот нема да ја води само центарот.
„Формирањето на центарот претставува важна пресвртница; но, тоа е само дополнување на другите клучни иницијативи во ЕУ, на ниво на ЕУ и на национално ниво, на пример, националните центри за борба против сајбер криминалот. Европскиот центар за сајбер криминал ќе придонесе за зајакнувањето на капацитетот на ЕУ во борбата против сајбер криминалот“, рече Костерс.
Центарот ќе нуди оперативна, техничка и форензичка поддршка за земјите-членки на ЕУ, стратешки анализи ориентирани кон иднината за подобрување на заштитата од сајбер криминалот, подобрување на спроведувањето на законот, соработка во приватниот сектор во ЕУ, како и идентификување на примерите на добра практика и бариерите за ефикасната соработка. Сајбер криминалот е исто толку проблем и надвор од ЕУ, додека владите низ целиот свет се обидуваат да воспостават механизми за борба.
Филип Стојановски, заменик-директор на Метаморфозис, независна и непрофитна фондација во Скопје, рече дека македонското Министерство за внатрешни работи формираше единица за сајбер криминалот пред неколку години, а Министерството за информатичко општество и администрација во август најави формирање национално тело за справување со компјутерските инциденти.
„Но, сајбер криминалот честопати се одвива надвор од границите и затоа се важни регионалните иницијативи против истиот“, рече Стојановски заSETimes. „Податоците кажуваат дека сајбер криминалот расте.“
Мисијата на ОБСЕ во Косово ја поддржува борбата против сајбер криминалот преку директна помош за косовската полиција од ноември 2008 година. Оваа помош вклучува поддршка за полицијата во градењето на неопходните капацитети и механизми за борба против овој вид современ криминал.
„Мисијата организираше обука за сајбер криминалот и напредната ИТ форензика за полицијата, за да им помогне во спроведувањето на истрагите на ова поле. Темите вклучуваа сајбер истрага за организираниот криминал на сите нивоа: финансиски сајбер криминал [перење пари, измама со кредитни картички, незаконско присвојување пари, стопански криминал и криминал со најсовремена технологија, мрежна кражба на идентитет, кражба на лична карта, користење податоци од кредитни картички], индустриска шпионажа и други кривични дела поврзани со Интернетот. Ова водеше до формирање на единица во косовската полиција за истражување на сајбер криминалот во 2011 година“, рече заSETimesНикола Гаон, портпаорл на мисијата.
Во 2013 година мисијата планира да организира регионална конференција за заканите на организираниот криминал, која ќе се фокусира на справувањето со групите на организиран сајбер криминал и групите на сајбер криминал.
„Сајбер криминалот е модерен криминал, кој се развива брзо низ целиот свет, и Косово не е исклучок во тој поглед. Според тоа, косовската полиција мора да држи темпо со овој криминал и да се усовршува, ако сака да се справи со сајбер криминалот професионално и навремено. Покрај тоа, размената на информации меѓу агенциите за спроведување на законот во регионот се од голема важност“, рече Гаон.
Ќемајл Османи, кој го води Визуал Софт, софтверско претпријатие во Косово, рече дека претпријатијата кои не преземаат безбедносни мерки, сами по себе претставуваат уште еден ризик. „Има многу случаи кога различни приватни и државни претпријатија не користат ниту минимална безбедност и само мислат дека се безбедни“, рече Османи за SETimes.
Соседна Албанија се соочува со уште еден друг сериозен случај на сајбер криминал. Во октомври албанската полиција уапси две лица во операцијата наречена „Лоши момчиња“, идентификувајќи ги Кејди Стамболџиу и Илир Лајтиа, кој хакираше персонални банкарски сметки во ЕУ и во САД, вршејќи незаконски банковни трансфери од овие сметки на нивните сметки. Наводно, тие украле милиони евра.
Албанските медиуми објавија дека инспекторите се сомневаат оти уапсените може да се дел од меѓународната мрежа на сајбер криминал, која се протега сé до САД, Бугарија и Косово.
Според извештајот на Нортон Сајберкрајм од минатиот септември, луѓето губат околу 290 милијарди евра годишно поради сајбер криминалот, а повеќе од милион луѓе стануваат жртви на сајбер криминалот секој ден.
