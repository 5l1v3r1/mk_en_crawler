30/10/2005
САРАЕВО, Босна и Херцеговина (БиХ) -- Високиот претставник Педи Ешдаун во петокот (28-ми октомври) укина дел од финансиските рестрикции за владејачката Српска демократска партија (СДС) во Република Српска (РС) претходно оваа година, наведувајќи го како причина за својата одлука напредокот постигнат од страна на РС во соработката со Хашкиот трибунал, како и подобрената контрола на СДС врз партиските финансии. Ешдаун потврди дека ја укинал забраната за уплатите на име на СДС од јавни извори и тоа од 1-ви октомври. Сепак, тој додаде дека средствата што се собираат ќе останат замрзнати до крајот на оваа година, сé додека не биде уапсен и екстрадиран во Трибуналот на ОН за воени злосторства обвинетиот за воени злосторства во бегство, Радован Караџиќ.
Исто така во петокот, Ешдаун го разреши министерот за образование и култура на РС, Милован Пецељ, поради неговото непочитување на претходната одлука за отпуштање на деканот на Правниот факултет на Униврзитетот во Источно Сараево. Покрај тоа, Ешдаун објави дека ќе биде започната нова правна процедура за преименување на јавните објекти од меѓународен или ентитетски карактер. Овој потег има за цел да ги спречи проблемите како што е неодамнешниот спор во врска со предложеното преименување на сараевскиот меѓународен аеродром во чест на починатиот бошњачки водач Алија Изетбеговиќ. (извори на ОХР, РТРС, ФЕНА - 28/10/05)
