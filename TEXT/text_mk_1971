28/12/2004
Од Миранда Новак за Southeast European Times во Загреб – 28/12/04
Извештајот на Советот за безбедност на ОН од страна на главниот обвинител на Меѓународниот кривичен трибунал за поранешна Југославија, Карла дел Понте, ги погоди хрватските политичари, и покрај тоа што нејзините заклучоци во голема мера беа очекувани. Дел Понте истакна дека хрватската соработка со Хашкиот трибунал „нема да биде комплетна сé додека генерал [Aнте] Готовина не биде уапсен или самиот не се предаде“ -- барање кое таа го повторува уште од јуни 2001 година, кога беше издадено обвинението против Готовина. 
Уште еднаш Дел Понте истакна дека овој случај претставува единствената пречка за соработката на Загреб со Трибуналот да биде прогласена за комплетирана. Покрај тоа, рече таа, неизведувањето на Готовина пред лицето на правдата делумно претставува резултат на поделбата во рамките на државните институции во врска со неговото апсење и на поддршката што тој ја добива од поединци во Владата. 
Хрватска мора да докаже дека „мрежите кои им помагаат на различни криминалци“ не се помоќни од владеењето на законот, рече обвинителот. Нејзините обвинувања се слични на оние од извештајот минатата година, во кој таа ја прогласи владата на тогашниот премиер Ивица Рачан за директно одговорна за тоа што Готовина не е во Хаг, врз основа на тоа што таа го информирала Рачан за тоа каде тој се наоѓа. 
Овогодинешниот извештај дојде во суштински момент на хрватскиот напредок кон членството во ЕУ. На нивниот самит на 17-ти декември водачите на ЕУ одлучија да започнат разговори за пристап со Загреб, но понудата ја условија со целосна соработка со Хашкиот трибунал. Луксембург, кој ќе претседава со ЕУ во текот на првата половина од 2005 година, ќе одлучи дали Хрватска доволно го исполнува тој услов за да може да започнат разговорите во март, според планираното. Во коментарот по самитот, министерот за надворешни работи на Луксембург, Јан Аселборн, истакна дека информациите на Дел Понте ќе имаат голема улога во донесувањето на одлуката. 
Поздравувајќи ја одлуката на Европскиот совет како „голем ден“ за неговата земја, хрватскиот премиер Иво Санадер се обиде повторно да ги убеди европските водачи дека властите се посветени на решавањето на прашањето на соработката. 
„Јасно е дека мора да го решиме случајот со Анте Готовина“, рече Санадер. „Ние сме свесни за тоа и ќе сториме сé за да го исполниме [барањето].“ Премиерот, кој ја води владејачката Хрватска демократска заедница (ХДЗ) настрана од нејзиното националистичко минато кон европски-ориентирана конзервативна партија, веќе започна со темелна реорганизација на Хрватската разузнавачка служба. Тој го замени шефот на секторот за контраразузнавање и ги обединува различните служби под дирекцијата на еден специјален одбор. 
Сепак, способноста на Санадер за потиснување на екстремистите во самата ХДЗ -- од кои дел можеби имаат и личен интерес да ја блокираат понатамошната соработка со МКТЈ -- и понатаму останува отворено прашање. Како резултат на тоа, велат аналитичарите, секакви можни одложувања на процесот, најверојатно, ќе станат политичко прашање, при што опозицијата ќе чека да ја искористи секоја шанса за да покаже дека актуелната Влада не е способна да ја исполни таа задача.
