20/04/2011
(Дојче веле, Голф тајмс, РИА Новости, Блиц, Actualno.com - 20/04/11; Дневни лист, МИА, Танјуг, РТС, Фена - 19/04/11)
Водачите на најголемите партии на босанските Хрвати во вторникот (18-ти април) повикаа на амандмани на уставот, кои ќе ја отворат вратата за поделба на Босна и Херцеговина (БиХ) во најмалку три ентитети, од кои едниот за нивната етничка заедница. 
Обновениот повик за одделен хрватски ентитет дојде во вид на резолуција усвоена за време на состанокот во Мостар, каде што Хрватската демократска заедница на БиХ (ХДЗ), Хрватската демократска заедница 1990 (ХДЗ 1990) и неколку помали партии го формираа Хрватското национално собрание (ХНС). 
Собирот беше свикан од водачите на ХДЗ и ХДЗ 1990, Драган Човиќ и Божо Љубиќ, и на истиот присуствуваа 500 политичари од босанските Хрвати. 
Според Дејтонскиот мировен договор, кој стави крај на војната во БиХ во периодот 1992-1995 година, земјата беше поделена на два полуавтономни ентитети -- Федерација на БиХ (ФБиХ), во која доминираат Бошњаци и Хрвати, и Република Српска (РС), која е под контрола на Србите. Застапниците за хрватска заедница тврдат дека ваквата шема ги маргинализира и им ги негира истите права што ги уживаат Бошњаците и Србите.
„Само преку реформа на уставот, која ќе обезбеди целосна институционална еднаквост и нов административно-територијален аранжман на земјата заснован на неколку федерални единици, од кои најмалку една ќе биде за хрватското мнозинство, ќе може да се загарантира еднаквост на хрватскиот народ во БиХ“, се вели во резолуцијата од вторникот. 
Административните тела на потенцијалниот нов федерален ентитет ќе бидат со седиште во Мостар, според Човиќ, кој беше избран во вторникот за претседавач на претседателството на ХНС, додека Љубиќ го предводи главниот совет на собранието. 
Иницијативата за повторно формирање на ХНС -- првпат основан во 2000 година, во обид за воспоставување хрватска самоуправа во БиХ -- дојде како одговор на формирањето на новата влада на ФБиХ без ХДЗ и ХДЗ 1990. Овие две партии добија најголем дел од хрватските гласови на изборите во октомври.
Претходните обиди за воспоставување собрание наидоа на критики кај меѓународната заедница, која го прогласи за нелегално. Во март 2001 година поранешниот висок претставник Волфганг Петрич отстрани неколку функционери, меѓу кои и Анте Јелавиќ, хрватскиот член на трипартитното претседателство на БиХ во тоа време, поради нивната улога во проектот. 
Резолуцијата од вторникот беше усвоена во време на континуирани меѓуетнички расправии во БиХ, кои ја втурнаа земјата во длабока политичка криза и го попречија формирањето нова централна влада од општите избори во октомври 2010 година.
Учесниците на состанокот во вторникот истакнаа дека нема да ја признаат неодамна формираната коалициска влада во ФБиХ, обвинувајќи ги главно локалните политичари за игнорирање на волјата на хрватските гласачи. Тие, исто така, ја критикуваа меѓународната заедница, прогласувајќи ја за делумно одговорна за „неправичните дејства и дискриминацијата“ кои доведоа до уставна и законска криза во БиХ.
