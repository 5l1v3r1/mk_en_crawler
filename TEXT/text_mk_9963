06/11/2012
Линда Карадаку за Southeast European Times во Приштина -- 06.11.12
Косовската влада ќе потроши повеќе од 40 отсто од својот буџет од 1,58 милијарди евра за 2013 година за проекти за капитални подобрувања, бројка што предизвика критики од некои економски аналитичари. Во меѓувреме, додека земјата се справува со влијанието од кризата во еврозоната, ММФ ја пофали макроекономската и финансиската политика на Косово.
Владини приоритети во буџетот за 2013 година, кој беше одобрен на 29-ти октомври, остануваат образованието, патната инфраструктура, безбедноста, здравствената заштита и земјоделството. Комплетирањето на автопатот Мердаре-Морине и отпочнувањето на новиот автопат Приштина-Скопје се меѓу главните инфраструктурни проекти.
Aгрон Деми од косовскиот Институт ГАП рече дека голем дел од буџетот, 43 отсто, ќе оди за капиталните инвестиции.
„Триста милиони од 620 милиони евра капитални инвестиции ќе одат само за двата патни проекти, автопатот Приштина-Мердаре и Приштина-Качаник [автопатот Косово-Македонија]“, рече Деми за SETimes, тврдејќи дека таквите трошоци „не покажуваат директна поврзаност меѓу зголемувањето на капиталните инвестиции и зголемувањето на економскиот развој“.
Незир Синани, извршен директор на Институтот за развојна политика, изјави за SETimes дека во буџетот е ставен голем фокус на патиштата, „но, јас мислам дека владата треба да се фокусира на главниот двигател на косовската економија, земјоделството“.
Синани рече дека образованието, здравството и обновливата енергија, исто така, треба да бидат приоритети.
„[Обновливата енергија] ќе создаде нови развојни можности во земјата“, додаде Синани.
Буџетот на Министерството за инфраструктура за 2013 година изнесува скоро 811 милиони евра. Министерството за земјоделство, шумарство и рурален развој доби буџет од 44,6 милиони евра. Истражувањата за ветровата и геотермалната енергија и енергијата од биомасите, добија буџет од вкупно 350.000 евра.
„Инвестициите на владата во овие два автопати, како и оние во другите регионални патишта придонесуваат за модернизација на патната инфраструктура на земјата, како важен елемент за создавање предуслови за развој на приватниот сектор“, рече министерот за финансии, Бедри Хамза.
Буџетот за 2013 година вклучува дефицит од 163 милиони евра, кој Хамза вели дека ќе биде покриен со вишокот од буџетот за 2012 година, според извештајот на јавниот радиотелевизиски сервис РТК. Косово, исто така, очекува да добие 41 милион евра од ММФ во декември, последна транша од заемот од 107 милиони евра договорени во март.
Косовскиот премиер Хашим Тачи му рече на својот кабинет дека буџетот е „целосно усогласен со ММФ“ и дека ќе „овозможи продолжување на финансирањето на многу проекти кои се од особена важност за нашата економија“.
Хамза рече дека буџетот ја зема предвид кризата во евразоната, со посебно внимание на помошта за итно зголемување на ликвидноста на банкарскиот сектор и буџетските резерви. Тој додаде дека Косово очекува економски раст од 4,5 отсто во 2013 година врз основа на зголемувањето на потрошувачката, инвестициите и извозот.
ММФ го поддржа оптимизмот на владата, но оцени дека „вистинскиот раст ќе биде поголем од 3 отсто во 2012 и 2013 година, што е повеќе од поголем дел од соседните држави“.
ММФ, исто така, објави дека макроекономската и финансиската политика на Косово се во голема мера на вистинскиот пат.
„Сите квантитативни критериуми за остварувањата на крајот од август беа исполнети, додека умерениот кусок во наплатата на приходите беше надоместен со воздржување во трошењето. Покрај тоа, вкупните буџетски приходи [составени од приходите и финансирањата] ги надминаа проекциите“, објави ММФ.
Но, фондот предупреди за можното влошување на условите на пазарот на труд во земјите-домаќини на дијаспората. Косовската дијаспора останува важен извор на приходи за косовската економија, учествувајќи со 600 милиони евра годишно.
„Во едно вакво опкружување исполнето со предизвици, дисциплинираниот фискален менаџмент, остварувањето на соодветно ниво на владино банкарско салдо, зајакнувањето на правната и регулаторната рамка за финансискиот систем на Косово, мудриот финансиски надзор со силна и независна централна банка и структурни реформи за зајакнување на конкурентноста, остануваат клучни за поддршката на макроекономската стабилност и раст“, според ММФ.
