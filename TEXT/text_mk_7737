19/06/2013
Менексе Токјај и Ивана Јовановиќ за Southeast European Times во Истанбул и Белград -- 19.06.13
Турција и Србија вложуваат 36 милиони евра во трговијата со земјоделски производи преку соработка во производството, маркетингот, инфраструктурата и технологијата.
Иницијативата е предводена од турската Агенција за меѓународна соработка и развој (ТИКА), која донираше земјоделска и преработувачка опрема, и спроведе проекти во секторот на производство на млечни производи и сточарскиот сектор. Неодамна ТИКА обезбеди 20 оранжерии за општините Нови Пазар, Рашка и Прибој во српскиот регион Санџак, каде што живее претежно муслиманско население.
„Земјоделските проекти, особено оранжериите, привлекуваат многу внимание во земјата“, рече Сабина Пачариз, портпаролка на ТИКА во Белград.
Во ситуација на невработеност во некои рурални области која достигнува и до 45 отсто, Пачариз рече дека ваквите проекти имаат за цел создавање работни места.
Во изјавата за SETimes, Александар Меѓедовиќ, претседател на Бизнис советот Турција-Србија на Турскиот одбор за надворешни економски односи (ДЕИК), рече дека соработката меѓу Србија и Турција ќе продолжи да биде од корист за двете земји.
Србија извезува голема количина храна и земјоделски производи во Турција, но Меѓедовиќ рече дека соработката не треба да се ограничува на трговијата.
„Има многу области во кои двете земји можат да соработуваат на одгледувањето и производството. На пример, Србија има богата индустрија на овошје и зеленчук, која е подготвена да извезува големи количини, но има и потреба за нови технологии и инвестиции. Турција со својата голема популација мора да обезбеди дотур на храна за во иднина. Може да има еден вид взаемно инвестирање во заедничко производство и одгледување“, рече Меѓедовиќ.
Исто така, има потенцијал за соработка во земјоделството со обезбедување пристап за Србија до пазарите на трети земји на Кавказот и Блискиот Исток преку Турција или со работење со турските реизвозници во овие региони. Многу српски земјоделски производители имаат сертификат за халал, што им дава дополнителна предност на муслиманските пазари.
Младен Севарлиќ, професор на Универзитетот во Белград и претседател на српското Здружение на агро-економисти, рече дека донациите на ТИКА се дел од проширените билатерални односи и обид за поттикнување на вработувањето во регионот.
„Секоја донација е добредојдена, особено кога станува збор за инвестиции во земјоделството и руралниот развој во општините кои им припаѓаат на неразвиените области во Србија“, рече тој.
„Пожелно е средствата од ваквите донации да се здружат со средствата од Република Српска, со што ќе се постигне синергија на заеднички инвестиции за побрз развој на овие региони, особено во областа на земјоделството и прехранбената индустрија“, рече Севарлиќ за SETimes.
На крајот од мај Турција беше домаќин на трипартитен самит со претседателот на Србија и членовите на претседателството на Босна и Херцеговина. Во заклучокот од декларацијата на самитот во Анкара се наведува важноста на соработката во земјоделството меѓу земјите.
„Како претседател на Турско-српскиот бизнис совет сметам дека сега зависи од нас, како бизнисмени, дали овие договори ќе вродат со плод. Нашите предизвици се недоволната свест во Србија, кои трговски, но и инвестициски можности постојат во и со Турција“, рече Меѓедовиќ.
Турција и Србија изготвија договор за слободна трговија во 2009 година, но остануваат некои ограничувања во земјоделството. Обемот на билатералната трговија меѓу Србија и Турција достигна околу 450 милиони евра во 2012 година, од кои трговијата во земјоделството изнесуваше околу 36 милиони евра. Земјоделскиот сектор сочинува околу 17 отсто од српското стопанство.
 Во кои други сектори можат да соработуваат Турција и Србија? Споделете ги вашите размислувања во делот за коментари.  
