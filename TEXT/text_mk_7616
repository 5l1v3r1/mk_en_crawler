19/03/2013
Мики Трајковски за Southeast European Times во Скопје -- 19.03.13
Maкедонија и Молдавија преземаат конкретни чекори за зголемување на политичките и економските врски и очекуваат новооформениот однос да вроди со плод во блиска иднина, велат властите.
Двете држави воспоставија билатерални односи во 1995 година. Молдавија отвори конзултат во Струмица на почетокот од март. Во тек се планови за отворење втор конзулат во Скопје.
„Отворањето конзулат во Македонија е дел од политиката на Молдавија на подобрување на врските со Балканот“, рече за SETimes Дарко Арсов, конзул на Молдавија во Македонија.
Арсов рече дека со оглед на големиот потенцијал за соработка, главната цел на конзулатот ќе биде промовирање на бизнис секторите на државите.
Како прв чекор, делегација од 40 молдавски бизнисмени планира да ја посети Македонија следниот месец. Група македонски бизнисмени, потоа, ќе оди во возвратна посета на Молдавија.
„Она што е од особен интерес за Молдавија, се искуствата на Македонија во меѓуопштинската соработка“, рече за SETimes Михаил Росшчован од Институтот за бизнис консалтинг во Молдавија.
Претставниците на молдавската централна, регионална и локална власт, како и групите на граѓанското општество, ја посетија Македонија во јануари, за да ја испитаат децентрализацијата и територијалната реорганизација во Македонија.
Арсов вели дека развивањето на односите беше попречено најмногу поради постоењето молдавски визен режим за македонските граѓани, кои мораат да одат до најблиската молдавска амбасада во Софија, во Бугарија, за да обезбедат визи.
„Молдавската влада објави дека ќе започне процедура на укинување на визниот режим ... На молдавските граѓани не им требаат визи за да ја посетат Македонија“, рече Арсов.
Конзултатот, исто така, ќе ги поттикне трговските односи, според Радмила Шеќеринска, поранешна министерка за евроинтеграции на Македонија.
„Тоа е така од проста причина што не е секогаш лесно да се продаваат производи и услуги на напредни пазари ... Но, пазарите на државите од Источна Европа, Кавказ и Централна Азија се вистинските места каде што секоја паметна држава треба да инвестира повеќе пари“, рече Шеќеринска за SETimes.
