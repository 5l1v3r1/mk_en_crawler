11/04/2005
Од Василис Василиу за Southeast European Times во Атина – 11/04/05
Со приближувањето на летото, луѓето од туристичката индустрија се подготвуваат за својата важна сезона. Јужна Европа е доминантниот избор за повеќето Европејци - при што Шпанија, Италија, Грција и Турција се најсилните играчи. 
Туристичкиот сообраќај на Балканот во изминативе неколку години е во континуиран пораст, откако регионот се избори со проблемот на политичката нестабилност. Таа влијаеше врз перцепцијата на целата област, а не само на одредени земји. 
И покрај тоа што Грција доби големо медиумско внимание изминатава година за време на Олимпијадата во Атина и владата четирикратно го зголеми буџетот за рекламирање во туризмот од 7,5 милиони евра на 30 милиони евра, растот на туризмот е помал од очекуваниот. 
И додека Турција успеа да привлече големи договори со големите европски тур оператори Грција ја чека долг пат. Минатата година за првпат е формирано Министерство за туризам. Министерот за туризам Димитрис Аврамопулос - поранешниот градоначалник на Атина - ќе се состане со претставниците на големите европски тур оператори како што се ТУИ, „Некермен“, „Томас Кук“ и „Фрст чојс“, со цел да ги дознае нивните потреби за следната сезона. 
На Турција, од друга страна, й оди доста добро. Со годишна стапка на зголемување од околу 23 отсто за привлекување на туристи во земјата, се очекува таа да ја престигне Шпанија како водечка дестинација за одмор за Европејците. Турција искористи 117 милиони евра за туризмот во 2004 година, во споредба со скоро 176 милиони евра потрошени од страна на Шпанија. 
Поголем дел од европските туристи доаѓаат од Велика Британија и Германија. Скоро петина од овие туристи ја посетиле Грција во 2003 година, но Турција спроведе импресивна кампања во 2004 година и им одзеде туристи на Грција и на Шпанија. 
Поголем број туристи од Централна Европа кои внимаваат на цената ја избираат Грција и Турција наместо Шпанија, со што двете земји достигнуваат двојно поголеми бројки. Додека Шпанија започнува да ја чувствува потребата за свое повторно истакнување како дестинација, Турција ги ужива целосните бенефиции од ниските плати и доброразвиените плажи долж нејзиниот брег. 
Грција ги тестира водите, во очекување на следната година. Додека локалните здруженија се обидуваат уште повеќе да го подобрат квалитетот на услугите и комуникацијата на своите понуди, студијата на Атинскиот универзитетот за економија и бизнис (АУЕБ) покажа дека голем дел од посетителите бараат само море и сонце. Грција може да капитализира од ова три месеци во годината, но губи во останатите девет месеци. 
Владата прави сé што може за да го промовира развојот на алтернативниот туризам на сите страни. Постојат субвенции за поединци за изградба на сместувачки капацитети во агротуризмот во руралните области, постојат заеми со ниски камати за проширување и реновирање на хотели и се прават напори за достигнување на високиот туризам на пазарот со промовирање на изградбата на терени за голф. Сепак, според студијата на АУЕБ овие напори се премногу нови за да влијаат на пазарот многу пред 2006 година. 
