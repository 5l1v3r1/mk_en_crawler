05/12/2012
Мики Трајковски за Southeast European Times во Скопје -- 05.12.12
Земјите од Балканот мора да ја зајакнат својата соработка против организираниот криминал, шверцот со дрога и луѓе, велат експертите.
Марјан Николовски, професор и шеф на катедрата за организиран криминал на Факултетот за безбедност во Скопје, изјави за SETimes дека најголемиот проблем за регионот се нелегалните премини меѓу земјите, кои се користат за трговија со оружје, дрога, имигранти и луѓе.
„Овие канали се карактеристични накај Албанија и Косово, каде што државната граница не е доволно обезбедена од нивната страна. Карактеристични се и каналите накај Србија, каде што се случи последниот шверц со имигранти. Но, со успешна соработка меѓу македонската и српската власт, случајот беше решен“, рече Николовски.
Минатата недела на Охридското Езеро се одржа вежба за идентификување на слабите точки во заедничката соработка.
Вежбата, која вклучи 150 припадници на специјалните полициски единици од Македонија, Косово и Албанија, беше следена од австриската полиција и е дел од Меѓународната единица за размена во рамките на Меѓународните единици за соработка во спроведувањето на правото (ИЛЕЦУС).
„Користа од членството во ИЛЕЦУС е овозможувањето побрза размена на информации меѓу земјите во регионот, а тоа ќе обезбеди брзина за справување со организираниот криминал“, рече заSETimesАлександар Јованов, шеф на одделот за меѓународна полициска соработка во македонското Министерство за внатрешни работи.
Вежбата се фокусираше на борбата против прекуграничниот криминал, киднапирањето и шверцот со дрога.
„Сé што се случува во Европа, Азија и Африка, а и во арапските земји, се одразува и во регионот“, рече за SETimes Ветон Елсани, директор на одделот за меѓународна соработка во косовската полиција.
„Ние, заедно со Грција, највеќе чувствуваме што се случува во арапските земји, Азија и Африка. Поради глобализацијата проблемите се шират побрзо тука отколку во Западна Европа. Главниот проблем за регионот е шверцот со дрога, проституцијата и шверцот со луѓе. Сите земји од поранешна Југославија имаат висок степен на соработка, иако има простор за подобрување“, рече тој.
Македонија и Косово се дел од европскиот центар за транзит на дрога. Повеќе од 50 тони кокаин поминуваат секој ден низ каналите за шверц во центарот, а се претпоставува дека годишно се перат околу 5 милијарди долари, изјави заSETimesСтефан Буџакоски, професор по организиран криминал на Универзитетот ФОН.
Според Буџакоски, земјите во регионот треба да обрнат внимание на т.н. балкански правец на дрогата и да формираат Балканпол, организација слична на Интерпол.
„Говориме за Балканпол или Балканска полиција, која ќе ги обедини сите полиции во борбата против тешките форми на криминал, меѓу кои и шверцот со органи, што сé уште се непознати за нас“, рече Буџакоски.
Македонија, Косово и Албанија може да го преземат балтичкиот модел на регионален пристап во борбата против организираниот криминал, рече Марјан Ѓуровски, професор на Факултетот за безбедност во Скопје.
„Може да обезбедат услови на заедничка база на податоци на трите министерства, со цел поефикасно справување со ризиците, криминалот и заканите по безбедноста и стабилноста во регионот“, рече Ѓуровски за SETimes.
