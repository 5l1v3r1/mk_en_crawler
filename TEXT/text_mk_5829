17/05/2011
Од Наташа Радиќ за Southeast European Times во Загреб – 17/05/11 
Култур Шок, рок состав од Сиетл со силни балкански музички корени, ја заврши својата балканска турнеја за 2011 година на почетокот од април, со која го промовираа новиот албум, „Министерство за Култур“. 
Нивните концерти во Хрватска, Босна и Херцеговина, Србија и Турција потврдија дека Култур шок имаат лојална публика која ќе пее, игра и скока повеќе од два часа, додека ужива во силните, гласни, а сепак емотивни звуци.
„Едноставно ги сакам. Нивната музика го зема здивот, а кога ќе го видите Гино на сцена како пее, свири на дајре и како ни се дава целосно -- тоа е чудесно,“ рече за SETimes Ана Језиќ, студентка од Загреб и посетителка на концерти. „Би сакала еден ден да свират на мојата венчавка“, насмеано додаде таа. 
Сепак, Култур шок не се баш група за венчавки. Составот има силни корени од Балканот, бидејќи фронтменот на составот, Гино Јевџевиќ, е од Сараево. 
По опсадата на Сараево тој се пресели во САД со помош на Џоан Баез и во 1996 година го основаше составот во Сиетл. Пред емигрирањето, Јевџевиќ имал успешна кариера како поп-музичар под името „Гино Банана“. 
Првично, кога почнуваше Култур шок, музиката беше посилна, ритамот побрз и Јевџевиќ пееше на шест различни јазици. 
Во средината на 1990-тите, Јевџевиќ беше под влијание на гранџ музиката од Сиетл и беше пријател со басистот на Нирвана, Крис Новоселиќ, кој има хрватско потекло. 
 SETimes се сретна со Јевџевиќ во клубот Богало во Загреб. 
„Не е до мене да кажам зошто сме посебни, но факт е дека, најверојатно, нема друго дело или музички проект како нашиот. Ние немаме некоја цел. Нашата единствена цел е да постоиме и да продолжиме со работа. Не сакаме да станеме богати и славни. Веќе бевме богати и славни со она што го правевме претходно; скоро секој од нас“, рече харизматичниот фронтмен. 
Составот се гордее со силна и енергична појава и Јевџевиќ е секогаш исполнет со емоции кога пее за публиката на Балканот. Тој настапува како алтернативен музичар, но со слаба точка за сите работи кои го рефлектираат Балканот во песните. 
Составот има шест членови, вклучувајќи две жени -- Американката Парис Хурли свири на виолина, Гај Дејвис од Индонезија свири бас гитара, Вал Киосовски, со потекло од Бугарија, свири гитара, Ејми Денио од Детроит свири кларинет и саксофон, додека Крис Стомквист од Њујорк свири тапани. 
Поранешни членови на составот беа музичари од Југоисточна Европа, Јапонија и од други места. 
„Доколку сакате да свирите во Култур шок мора да имате космополитски погледи и да свирите различен вид на музика. Тоа може да се случи само со луѓе кои го виделе светот. Затоа ние сме среќни што работиме едни со други и да бидеме најдобри другари, браќа и сестри“, објаснува Јевџевиќ. 
„Многу се гордеам со бендот, бидејќи навистина го правиме она што го сакаме и уживаме во тоа“, додава Јевџевиќ.
