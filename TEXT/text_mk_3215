03/07/2006
Од Ѓелу Трандафир за Southeast European Times од Букурешт -- 06/07/03
Највисокото тело за одбраната на Романија, Врховниот одбранбен совет, со мнозинство го отфрли барањето на премиерот Калин Попеску Таричеану за повлекување на 890-те романски војници од Ирак. „Кога нејзините сојузници се соочуваат со тешкотии, Романија не може да си ги земе играчките и да си замине. Не можете да го промените курсот на надворешната политика преку ноќ“, рече претседателот Трајан Башеску во петокот (30-ти јуни) по гласањето. 
Предлогот на Таричеану доби само два гласа од вкупно 11. На истиот се спротивстави началникот на армијата и двајца негови подредени од Либералната партија, министрите за надворешни работи и финансии. По состанокот Таричеану остана на ставот дека романското воено присуство во Ирак е „непопуларно и повеќе не е од корист“.
Сепак, одлуката на Врховниот одбранбен совет беше поздравена со олеснување од страна на американските и британските дипломати. „Башеску јасно стави до знаење дека Романија останува посветена на нашите заеднички напори во Ирак и глобалната војна против тероризмот“, рече американскиот амбасадор Николас Таубман по дводневната неизвесност. 
Во четвртокот изутрина Таричеану изненади многумина. По состанокот на раководството на Либералната партија, свикан набрзина преку СМС-пораки, Таричеану за новинарите изјави дека му наредил на својот министер за одбрана и колега од Либералната партија да го изнесе предлогот за повлекување пред Врховниот одбранбен совет. 
Како причина тој ја наведе безбедноста на војниците, финансиските причини и „растечкиот тренд на европските земји за повлекување на своите војници“, споменувајќи ја Шпанија, Бугарија и Италија. 
Башеску, кој дознал за предлогот од телевизија, остро го критикуваше својот премиер. Тој рече дека изјавата на Таричеану претставува „сериозен удар врз националните интереси“ изнесени во јавна дебата без какви било претходни консултации со романските сојузници. Министерот за надворешни работи, Михаи-Разван Унгуреану, рече дека Таричеану не се консултирал со него претходно. 
Американските и британските дипломати не ја криеја својата вчудоневиденост и побараа објаснување. „Овие последни извештаи од Романија се, искрено кажано, изненадување“, рече портпаролот на Стејт департментот Адам Ерели. „Ние не бевме информирани за нив. Тие во никој случај не се совпаѓаат со она што го слушаме од високото романско раководство.“ 
Еден романски војник загина во Ирак, а четворица загинаа во Авганистан. Военото присуство во странство, кое има силна поддршка од Башеску, според стратезите на Либералната партија, е непопуларно. 
Мирчеа Џоана, водачот на социјалдемократската опозиција, реагираше внимателно. Поранешен дипломат од кариера, Џоана беше за тоа да се преговара за распоредот на повлекување. Тој ја наведе тековната политичка борба во рамките на владејачката коалиција -- конкретно помеѓу либералите на Таричеану и демократите, сé уште лојални следбеници на нивниот претходен водач, Башеску. „Прашањето на надворешната политика не може да биде предмет на политичка игра“, рече Џоана. 
„Мислам дека, барем краткорочно, имиџот и кредибилитетот на Романија во САД ќе бидат нарушени“, рече Михаел Раду, претседател на Центарот за тероризам во американскиот Институт за истражување на надворешната политика. 
„На долгорочен план, проблемот ќе биде до кој степен еден сојузник кој носи еднострани одлуки, врз основа на партиските интереси, па дури и личните интереси, претставува сигурен сојузник“, додаде тој.
