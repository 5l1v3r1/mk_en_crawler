20/06/2008
ПРИШТИНА, Косово -- Премиерот Хашим Тачи во четвртокот (19-ти јуни) ја започна дводневната посета на Тирана, прва откако Косово прогласи независност во февруари. Тачи и неговиот албански колега, Сали Бериша, потпишаа меморандум за разбирање кој ќе го отвори патот за договори во сите области на односите помеѓу Косово и Албанија. Тачи и Бериша ги разгледаа можностите за соработка во енергетскиот сектор и, особено, опцијата за заедничко градење на идната електроцентрала „Косово Ц“. Двајцата водачи рекоа дека ќе ги претворат Албанија и Косово во сили на мирот, стабилноста, развојот и регионалната и европска интеграција.
Во другите вести од четвртокот, Опозицијата за иднината на Косово (ААК), партија на поранешниот премиер Рамуш Харадинај, упати серија критики на сметка на косовското раководство. ААК ја обвини владата дека се занимава со мали проекти, наместо да работи на клучните прашања кои го засегаат цело Косово. Портпаролот на ААК Ернест Лума рече дека партијата сака сите институции и водачи да го почитуваат уставот. Тој мислеше на тоа што претседателот Фатмир Сејдиу продолжи со раководењето со Демократската лига на Косово (ЛДК), и покрај тоа што истото е забрането со устав. (Коха Диторе, Лајм телеграфи, ББС, ТВШ, Експрес, Зери - 20/06/08)
