15/05/2013
Мухамет Брајшори за Southeast European Times во Приштина -- 15.05.13
Иако Косово и Албанија се претежно муслимански, а Босна и Херцеговина (БиХ) има значително муслиманско население, односите меѓу овие држави и Блискиот Исток се развиваат бавно.
Трите држави, кои имаат аспирации за влез во ЕУ, внимателно ги развиваат односите со Блискиот Исток, поради загриженоста дека истите можат да им наштетат на односите со Запад.
Албан Бокши, поранешен шеф на Клубот за надворешна политка во Приштина, изјави за SETimes дека секогаш има простор за подобрување на односите и дека Косово направи чекори во изминатите две години. Косовскиот министер за надворешни работи, Енвер Хоџај, и други високи функционери, остварија посети на Блискиот Исток.
„Се чини дека долго време Косово се обидува да го избегне Блискиот Исток, бидејќи се плаши дека контактот со државите од тој регион и воопшто муслиманските држави, може да го сврти Косово кон „Оската на злото“. Тоа е смешно и го покажува незнаењето на косовските институции кои се занимаваат со надворешната политика“, рече Бокши.
Јакуп Красниќи, претседател на косовскиот парламент, неодамна го посети Кувајт, додека Хоџај отпатува за Јемен. Косово одржува контакти со Арапската лига и Организацијата на исламската конференција за да го зголеми бројот на признавања од страна на муслиманските и арапските држави. Земјата, исто така, има амбасадор во Саудиска Арабија.
„Косово треба да посвети многу повеќе од своите сопствени ресурси во поглед на зајакнување на односите со Блискиот Исток поради потребата од признавање, а признавањето од страна на некои моќни држави од тој регион може да донесе ново признавање од другите држави и региони“, рече Бокши.
Косово е признаено од 32 од 56 членки на Организацијата за исламска соработка и 11 од 22 членки на Арапската лига.
„Признавањето од Турција или признавањето од Пакистан не дојде како резултат на верска блискост, туку поради интересот што овие држави [го имаат] за признавање на Косово како дел од еден посложен однос на регионални и меѓународни интереси, односно блискоста и интересите што овие држави ги имаат со САД“, рече Бокши.
БиХ е поделена кога станува збор за односите со Блискиот Исток. Иако земјата нема спроведено официјален попис од 1990-та година, се проценува дека муслиманите сочинуваат околу 45 отсто од населението во БиХ.
„Два факти jа условуваат надворешната политика на БиХ кон Блискиот Исток: официјалната политика на Сараево ги поддржува муслимански ориентираните држави како што се Иран и Палестина, додека властите во Бања Лука се ориентираат себеси повеќе кон Израел“, рече за SETimes Милош Солаја, директор на Центарот за меѓународни односи во Бања Лука.
„Но, овие односи сигурно немаат премногу посебно влијание врз надворешната политика на БиХ. Сме гледале поделени мислења во БиХ на гласањето за признавање на Палестина во Обединетите Нации во 2012 година, кога БиХ апстинираше“, рече Солаја.
БиХ има блиски односи со Турција. Властите во двете држави во неколку прилики изјавија дека делат заедничка историја, која претставува основа за идните врски и односи.
Албанија, исто така, апстинираше од гласањето во ОН минатата година за признавање на Палестинските територии. Според пописот во 2012 година, 57 отсто од Албанците се муслимани. Албанија стана набљудувач во Исламската конференција во 1991 година, веднаш по падот на комунизмот.
„Религијата во Албанија не е еднаква со нацијата, како во некои балкански држави. Имаме многу коректни односи со земјите на Блискиот Исток и има напори за зголемување на економската соработка. Албанија нема никакво влијание врз арапските држави. Ако имаше влијание, истото ќе го искористеше за признавање на Косово“, рече за SETimes Ќазим Тепши, поранешен албански дипломат.
Илир Кула, експерт за безбедносна политика и поранешен претседател на албанската Државна комисија за религиозни обреди, изјави за SETimes дека политиките на Турција под министерот за надворешни работи, Ахмет Давутоглу, кој го истакна формирањето комонвелт со соседите, помогнаа за унапредување на односите Албанија-Турција.
„Турција одигра клучна улога во албанската надворешна политика со земјите од Блискиот Исток и силната позиција на владата во Анкара влијаеше на албанското носење одлуки во тие односи. И покрај верската блискост, ние немавме специјален однос со Блискиот Исток. Само во случајот на Турција, доктрината на Давутоглу одговара на официјалната политика во Тирана за зајакнување на улогата на Албанија во Западен Балкан“, рече Кула за SETimes.
 Дописниците Ерл Мурати во Тирана и Дражен Ремиковиќ во Бања Лука дадоа свој придонес за овој извештај. 
 Кои чекори треба да ги преземат земјите во регионот за подобрување на односите со Блискиот Исток? Споделете ги вашите размислувања во делот за коментари. 
