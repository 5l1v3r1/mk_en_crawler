26/04/2010
ДАМАСК, Сирија -- Сирија ќе й врати 17 милиони американски долари од својот долг на Бугарија во рок од 30 дена, објави во неделата (25-ти април) премиерот Бојко Борисов, по состанокот со сирискиот колега Мухамад Наји ал-Отари и претседателот Башар ал-Асад во Дамаск. Вкупниот долг на Сирија кон Бугарија изнесува 75 милиони американски долари. Бугарија ќе добие 24 отсто од сумата или 17 милиони американски долари откако министрите за финансии на двете земји ќе постигнат договор. Тие веќе се согласија за повторно воспоставување на воздушниот сообраќај меѓу Софија и Дамаск и Варна и Латакија. Официјалните претставници, исто така, се согласија да ја зајакнат соработката во областите на текстилното и прехранбеното производство, образованието, туризмот и медицината.
В среда Борисов ќе го посети Белград, на разговари со српскиот колега Мирко Цветковиќ и други официјални претставници. На маргините од посетата, српскиот министер за внатрешни работи, Ивица Дачиќ, и неговиот бугарски колега, Цветан Цветанов, ќе потпишат договор за воспоставување заеднички контакт центар за соработка на полициската и царинската канцеларија. Ова ќе биде прва посета на Борисов на Србија откако ја презеде функцијата во јули. (Бета, РТС, Фокус - 26/04/10; Дарик, Дневник - 25/04/10)
