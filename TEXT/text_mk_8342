20/09/2011
(AФП, Ројтерс, Вол стрит џрнал - 20.09.11; AФП, Ројтерс, ФТ, Блумберг, Би-Би-Си, Си-Ен-Ен, Вашингтон пост, ВОА, еКатимерини - 19.09.11)
ЕУ и ММФ во понеделникот (19-ти септември) й рекоа на Грција драстично да го скрати јавниот сектор и да ги интензивира реформите за да може да ја добие многу потребната следна транша според договорот за финансиска помош во висина од 110 милијарди евра, што го потпиша со нив минатата година.
Новото предупредување дојде за време на тричасовната конференција меѓу грчкиот министер за финансии, Евангелос Венизелос, и високи претставници на т.н. тројка -- Европската комисија (ЕК), Европската централна банка (ЕЦБ) и ММФ.
Разговорите, кои грчкото Министерство за финансии ги опиша како „продуктивни и конструктивни“, се фокусираа на мерките што владата мора да ги преземе за нејзините меѓународни кредитори да ја одобрат шестата рата од помошта, во висина од 8 милијарди евра, според грчкиот весник Катимерини. 
На Грција и е многу потребна таа нова инјекција што е можно поскоро за да го избегне неплаќањето на својот суверен долг. Властите неодамна предупредија дека земјата ќе остане без пари до средината на октомври. 
Цитирајќи неименувани извори, Катимерини објави дека претставниците на тројката ја истакнале потребата за забрзување на реформите во јавниот сектор, и дека истовремено притиснале и за редица други мерки, како што е зголемување на данокот за мазутот, кој треба да се изедначи со оној за бензинот. Тоа, според весникот, би значело дека цената на мазутот ќе се зголеми за 40 отсто за литар. 
Венизелос, наводно, ветил дека владата ќе ги преземе потребните дејства за исполнување на своите обврски кон ЕУ и ММФ, како и сите потребни мерки за да го спречи неплаќањето на долгот на земјата.
„Имаме и волја и постојана посветеност на спроведувањето на сé што она што треба да го спроведеме, не само кон еврозоната, туку и кон себеси и нашите деца“, беше цитирана изјавата на министерот од понеделникот. 
Грција се очекуваше да добие нова транша од пакетот за спас претходно овој месец. Мисијата на инспектори од тројката пристигна во Атина на почетокот од септември, да го провери нејзиниот напредок во исполнувањето на условите за финансиската помош пред да биде донесена одлуката за следниот дел од помошта. Но, тие заминаа набрзина по расправијата во врска со големината на буџетскиот дефицит на државата и неговата причина. 
Околу десет дена подоцна, владата објави нов пакет мерки за штедење, со цел исполнување на финансиските цели договорени со ЕУ и со ММФ минатата година, како и обезбедување на нужните финансиски средства. Една од нив беше новиот данок на имот кој грчките власти се надеваат дека ќе им помогне да обезбедат 2 милијарди евра, потребни за затворање на буџетската празнина за оваа година. 
Но, ММФ не беше импресиониран од идејата за решавање на проблемот со дефицитот, велејќи дека наместо тоа фокусот треба да биде ставен на подобрувањето на даночната наплата.
„Според нас, вие не треба да одите на сé повисоки и повисоки даноци на ограничена даночна основа“, рече претставникот на ММФ за Грција, Боб Траа, во понеделникот во Атина. „Тоа нема да биде ниту економски, ниту политички одржливо.“ 
Она што е, всушност, потребно е „многу посилна решителност за справување со проблемот со даночното затајување“, рече тој.
Покрај тоа, неефикасното државно претпријатие треба да се затвори и треба да има „кратења на прекумерната работна сила во јавниот сектор и великодушните плати во јавниот сектор“.
Траа, исто така, ги критикуваше грчките власти за одолговлекување во спроведувањето на владината програма за приватизација. 
„Приватизацијата доцни бидејќи политичарите не можат да се договорат како да го направат тоа. Ако чекате ... земјата ќе се соочи со невраќање на долгот“, предупреди тој.
