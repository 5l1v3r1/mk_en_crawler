29/07/2009
Градот Мостар во Босна и Херцеговинa (БиХ) го одржа својот овогодишен натпревар во скокање од Стари Мост во неделата (26-ти јули). Вкупно 90 луѓе од целиот регион учествуваа на настанот. Настанот произлегува од традицијата во градот на скокање од мостот, која датира од пред 440 години.
*** 
 Aлбанскиот нафтен магнат Резарт Тачи го купи италијанскиот фудбалски клуб од серијата А, Болоња, и сега контролира преку 80 отсто од акциите на клубот, во висина од околу 43 милиони евра. Тачи го смета купувањето за „прозорец на можности“ за младите албански таленти да ги покажат своите вештини на повисоко ниво од спортот.
*** 
Четворица бугарски планинари го освоија врвот Гашербрум 1 (8.069 метри надморска височина) на планината Хималаи во неделата (26-ти јули). Дојчин Бојанов, Николај Петков, Бојан Петров и Николај Валков, беа првиот тим од Бугарија што досега стигнал до овој врв, кој е познат и како Скриен врв.
*** 
Лорик Цана, капитенот на албанската фудбалска репрезентација, потпиша четиригодишен договор со клубот Сандерленд од Премиер лигата, објавија албанските медиуми во саботата (25-ти јули). 
*** 
 Српскиот министер за култура, Небојша Брадиќ, и македонскиот заменик-министер за култура, Драган Недељковиќ, на 22-ри јули во Белград потпишаа договор за културна соработка отсега па до 2011 година. Според оваа програма, двете земји ќе се информираат меѓусебно за своите културни активности, уметнички фестивали и настапи и ќе го поддржуваат учеството на своите уметници на овие настани. 
*** 
Шеснаесеттиот Европски филмски фестивал Палиќ се одржа во Србијa меѓу 18-ти и 24-ти јули. „Најсреќната девојка на светот“ на романскиот режисер Раду Јуде, ја освои наградата за најдобар филм, додека Русинот Павел Бардин ја освои наградата за најдобар режисер за својот филм „Русија 88“. Бугарскиот филм „Зифт“ на Јавор Гардев беше издвоен во фестивалската селекција Паралели и запознавања. Повеќе од 70 филмови беа прикажани во рамките на фестивалот. 
*** 
Четвртото издание на модниот настан Мода е музика сото ле стеле се одржа во Букурешт во вторникот (28-ми јули). На шоуто беа прикажани колекции на италијански модни куќи како што се Ренато Балестра, Мезон Гатиони, Марела Ферера, Џани Калигано и Ферхад Ре.
 (Разни извори –22/07/09-29/07/09)  
