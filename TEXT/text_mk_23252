31/05/2009
ХАГ, Холандија -- Српскиот Договор за стабилизација и асоцијација со ЕУ ќе остане замрзнат додека Трибуналот на ОН за воени злосторства не ја оцени соработката на Белград како целосна, соопшти за новинарите холандското Министерство за надворешни работи. „Најважно е она што главниот обвинител на МКТЈ Серж Брамерц ќе го каже во својот извештај до Советот за безбедност на ОН“, медиумите во петокот (29-ти мај) го цитираа портпаролот на министерството Барт Ријс.
Ријс рече дека Холандија ќе се консултира со претставниците на ОН, но не е подготвена да го прекине своето спротивставување на одмрзнувањето на ДСА додека не биде постигната целосна соработка. „Најдобар доказ за тоа ќе биде апсењето на [Ратко] Младиќ“, рече тој. 
Претходно, висок претставник на американскиот Стејт департмент за група српски новинари изјави дека Белград ги исполнува своите обврски, но мора да го предаде Младиќ, еден од архитектите на Масакрот во Сребреница во 1995 година. „Тоа е нешто за што Србија мора самата да се погрижи, но ние ќе му понудиме на Белград секаква помош што ќе му биде потребна“, рече американскиот заменик помошник државен секретар Стјуард Џонс. Американскиот државен секретар Хилари Клинтон се очекува да издаде официјално соопштение в понеделник. (Б92, Бета, Танјуг, Глас Србије, ПОП ТВ, Макфакс, АФП - 29/05/09)
