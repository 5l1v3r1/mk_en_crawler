18/09/2009
АНКАРА, Турција -- Министерот за надворешни работи Ахмет Давутоглу во четвртокот (17-ти септември) ги повика Сирија и Ирак да преземат конкретни чекори за надминување на нивните разлики и да ги спречат идните терористички напади во регионот. Оваа изјава уследи по состанокот зад затворени врати во Истанбул помеѓу сирискиот министер за надворешни работи, Валид ал Муалем и неговиот ирачки колега Хошјар Зебари. Исто така, присутен беше и генералниот секретар на Арапската лига Амр Муса. Врските меѓу Сирија и Ирак се заладени откако Багдад го обвини Дамаск за серија терористички напади, вклучително и бомбашките напади пред министерските згради, во кои загинаа 95 лица минатиот месец. Двете земји ги повлекоа своите амбасадори. 
По состанокот во четвртокот, Давутоглу, исто така, рече дека секое купување на проектилите Патриот од Соединетите Држави би имало за цел само модернизација на турската армија и не би имало никаква врска со некоја евентуална закана од некој сосед. Според турските медиуми, Анкара наредила 13 проектили „патриот“ и опрема за воздушна одбрана од копно. (Заман - 18/09/09; AП, Прес ТВ, Тркиш дејли њус, УПИ, Ројтерс, новинска агенција Анадолу - 17/09/09)
