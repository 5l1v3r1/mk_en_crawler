23/06/2011
Арон Штајн за Southeast European Times во Истанбул – 23.06.11 
Како и голем дел од остатокот на светот, Турција и Иран беа фатени неподготвени од Арапската пролет. Сега, додека двете земји се обидуваат да го формулираат својот одговор, нивните сопствени билатерални односи може да бидат поткопани од различните долгорочни стратегии.
Турција и Иран се регионални сили што сакаат да го зголемат влијанието на Блискиот Исток. Во голема мера односите им се пријателски и двете земји имаат взаемен интерес за одржување блиски врски. Двете имаат интерес за одржување на стабилноста во Сирија, но не се согласуваат околу правецот по кој Сирија и нејзиниот народ треба да одат за демократија и реформи.
Додека Турција ја подбуцнува Сирија да спроведе реформи и ги осуди острите мерки врз демонстрантите, Иран се обидува да го потпомогне режимот на Асад и, наводно, обезбеди помош за безбедносните сили. 
Анкара и Техеран, исто така, имаат различни долгорочни регионални цели кои на крајот може да ја загрозат одржливоста на односот.
„Проблемот е дека двете имаат аспирации за водство на Блискиот Исток“, што ја зголемува веројатноста нивните „цели да се судрат меѓусебно“, рече за SETimes Елиот Хентов, експерт за турско-ирански односи, додавајќи дека двете сили „делумно се натпреваруваат за истиот пазар на Блискиот Исток“.
На подолг рок, Анкара сака да види политички стабилен и економски интегриран Блиски Исток, при што Турција ќе биде еден од неговите центри. За разлика од тоа, првичната цел на Иран е да го прошири своето влијание со цел да ја намали својата меѓународна изолираност.
Иран усвои стратегија „подели па владеј“, која ги користи конфликтите за остварување на целите. Овој пристап е спротивен на напорите на Турција за смирување на регионалните конфликти, според Хентов. 
Мешањето на Исламската република во либанската и ирачката политика ја покажува нејзината способност да ги користи поделеностите и политичките борби, додека целта на Турција е да дејствува како доверлив посредник во навидум нерешливите конфликти -- како што се во Либан, Палестина и Ирак -- покажува дека Иран и Турција се борат за различни краеви. 
Во минатото, „привлечноста на Иран произлегуваше од способноста да се постави себеси како еден вид отпор против Западот, а со тоа и на автократските и западните сојузнички арапски владетели“, според Хентов. 
Сепак, Арапската пролет ја намали привлечноста на Иран воведувајќи арапски иницирана расправа „која го врти тоа околу слободата и демократијата“, нешто што Турција сака да го промовира. 
Покрај тоа, сириското востание се случи по бруталното потиснување на демонстрантите во Иран, што следеше по претседателските избори во 2009 година и неуспехот на неговиот економски модел. Овие два фактори ја ослабнаа привлечноста на Исламската република. 
За разлика од тоа, метеорскиот скок на Партијата АК и турскиот економски успех го стимулираа мислењето на арапската јавност, како што се покажа со популарноста на премиерот Реџеп Тајип Ердоган низ целиот Блиски Исток. 
Од самиот почеток, Турција е подобро подготвена за справување со Арапската пролет бидејќи она што го претставува е повеќе во согласност со арапските маси. Сепак, земјата се соочува со проблеми во однос на кредибилитетот поради тоа што нејзината стратегија на надворешната политика зависи од партнерството со арапските автократи, чии дејствувања ги рушат принципите на целите на анкарската надворешна политика.
Пред Арапската пролет, турската политика се чинеше прилично вешта, бидејќи „кралевите и диктаторите беа многу суптилни и мудри во задржувањето на власт“, рече за SETimes Вилијам Хале, почесен професор на СОАС. 
Но, сега кога нивната моќ ослабна, Турција се чини заробена во контрадикторност меѓу идеалите на нејзината надворешна политика и нејзините дејствувања.
„Тие [Анкара] водат двојна реалполитика, постигнувајќи договори со сирискиот режим, но истовремено обвиткувајќи се себеси во реторика на универзална правда. Тоа е неповрзаност“, според Хентов, кој додава дека Турција на крајот ќе биде принудена да избира меѓу овие два конкурентски интереси. 
Секој избор сигурно би ја зголемил лутината на Иранците. „Отсега, интересите на Техеран се толку испреплетени со Сиријците, што сé што ќе направи Турција негативно ќе ги вознемири Иранците“, рече Хентов. 
Режимот на Асад во Сирија му дава на Иран клучна поврзаност со арапскиот свет. Неговата блискост и влијание во Либан му дозволува на Техеран да остане важен играч во арапско-израелскиот конфликт. Ако врската се заостри, Иран ризикува да ги изгуби изворите на сопствениот легитимитет. 
Времето не работи во прилог на Турција, предупредува Хентов, додавајќи дека растегнувањето на конфликтот во Сирија ќе ги покаже несогласувањата во турско-иранското партнерство, што „на крајот ќе биде негативно“. 
Ако односите се влошат, Турција ризикува да изгуби значаен партнер во својата борба против ПКК. 
Според Хале, „Турција мора да соработува со Иран поради курдското прашање“. 
„Никој не знае како ќе заврши ситуацијата“, рече Хале. Но, настаните што се случуваат во Сирија покажуваат дека Анкара се соочува со многу алтернативи од „многу лоши до помалку лоши“ за нејзината регионална иднина, додаде тој.
