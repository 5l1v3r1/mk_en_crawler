16/07/2009
САРАЕВО, Босна и Херцеговина (БиХ) -- Високиот претставник Валентин Инцко в четврток (16-ти јули) ќе се состане со водачите на трите главни политички партии, на разговори околу начините за повторно придвижување на реформите. Сите три партии го потпишаа т.н. Прудски договор во ноември 2008 година, со кој се обврзаа дека ќе ги решат клучните политички прашања. На состанокот беа поканети Босанската партија за демократска акција, Српскиот сојуз на независни социјалдемократи и Хрватската демократска заедница на БиХ, како и водачите на Социјалдемократската партија (СДП) и Партијата за Босна и Херцеговина. Состанокот ќе се фокусира на преостанатите реформи, дел од патоказот за визната либерализација, како и на потребата парламентот брзо да ја одобри неопходната легислатива. Тие, исто така, ќе разговараат околу исполнувањето на петте услови што ги постави Советот за спроведување на мирот за затворање на Канцеларијата на високиот претставник. На состанокот се очекува да присуствуваат сите водачи, освен претседателот на СДП, Златко Лагумџија. Во писмото до Инцко, Лагумџија вели дека според него, Прудскиот процес, како и владејачката коалиција во БиХ, се политички мртви.
Во другите вести, водачите на Босанската партија за демократска акција (СДА), планираат да побараат еден од нивните министри, министерот за безбедност Тарик Садовиќ, да биде сменет, објави во средата претседателот на партијата Сулејман Тихиќ. Садовиќ, кој останува на ставот дека нема да поднесе оставка, го обвинува Тихиќ дека потклекнал под притисокот од заменик високиот претставник Рафи Грегоријан и американскиот амбасадор во БиХ, Чарлс Инглиш. СДА вели дека некои во меѓународната заедница се пожалиле за нивото на комуникација и соработка со Садовиќ. (Срна, БХРТ, РТРС - 16/07/09; Дневни аваз - 15/07/09) 
