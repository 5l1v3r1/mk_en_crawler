25/07/2011
Линда Карадаку за Southeast European Times во Тирана – 25.07.11
Во ексклузивното интервју со дописникот на SETimes Линда Карадаку, министерот за надворешни работи Едмонд Хаџинасто зборува за односите со Косово, Србија, Грција, Македонија и Црна Гора. 
 SETimes: Постојано има жалби и известувања од медиумите дека наводно постои еден вид на патерналистичко однесување од страна на Албанија кон Косово. Како вие би го окарактеризирале односот? 
 Едмонд Хаџинасто: Мислам дека овие ставови беа изразени во минатото. До сега, постои јасно партнерство помеѓу Албанија и Косово.
Ова се должи на голем број причини -- прво затоа што Косово е држава која, за кратко време од нејзината независност, покажа голема зрелост во градењето на демократските институции, во своето однесување на меѓународно ниво, а исто така и како многу важен фактор на соработка за мирот и безбедноста во нашиот регион. 
Односот меѓу Косово и Албанија веќе има јасни цели: прво, да соработуваат за зголемување на бројот на признавања; второ, да се потпомогне вклуќувањето на Косово, што е можно побрзо, во регионалните иницијативи и евроатлантската соработка и трето, да се реализира целосна економска интеграција со Албанија и другите земји во регионот. Таквиот однос не може да биде патерналистички, но бара секојдневно партнерство. 
 SETimes: Едно од последните случувања е укинувањето на визите помеѓу Албанија и Србија. Дали тоа значи дека Албанија и Србија влегуваат во нова фаза во нивните односи?
 Хаџинасто: Овие две земји, Албанија и Србија, имаат безвизен режим во однос на ЕУ, на Шенген зоната. Регионалните иницијативи како што е Регионалната иницијатива за миграција, азил, бегалци (МАРРИ) постигна огромен напредок во регионалното движење само со лични карти. Така, договорот со Србија е позитивно случување во вистинска насока.
 SETimes: Кои се главните сфери на соработка помеѓу Албанија и Србија во моментов?
 Хаџинасто: Ние соработуваме во рамките на регионалните иницијативи; тоа е мултилатерална соработка, но нашите билатерални агенди, исто така, имаат доволно елементи. Се подготвуваат голем број на договори, соработуваме во економска смисла, а Србија е партнер во раст. Има неискористен потенцијал во економските односи меѓу двете земји.
 SETimes: Србија бојкотира неколку регионални и меѓународни иницијативи поради учеството на Косово. Мислите ли дека овој бојкот е продуктивен? 
 Хаџинасто: Мислам дека тоа е став и избор што воопшто не й помага на Србија. Јас би го дефинирал тоа како избор кој не е во согласност со европскиот дух што го карактеризира регионот. Во суштина, овој дух е сеопфатен, а прифаќањето на концептот на соработка е прашање на народите, општествата, а не прашање на статусот на териториите. 
Целта на регионалните иницијативи е да ги зближи народите -- политичарите, општествата, културите. Почитувањето на овој фундаментален принцип е основната причина на иницијативите, но исто така и на обединета Европа. Постои простор Србија да ја промени својата позиција, да покаже и признае една реалност која е неповратна. 
 SETimes: Што се однесува до изборите во Македонија, Никола Груевски е повторно премиер со значително мнозинство. Какви се односите со Македонија?
 Хаџинасто: Односите со Македонија се многу добри. Последните случувања нé прават оптимисти дека Македонија е на вистинскиот пат. Се надевам дека составот на новата влада ќе ја одрази интеграцијата на Албанците во власта и институциите. Економската соработка меѓу двете земји е на вистинскиот пат; нивото на размена е во пораст.
Предизвикот кој останува меѓу нас е изградбата на заедничката инфраструктура, особено железницата. Со Македонија, ние сме во процес на регионална соработка, но, исто така, во процес на евро-атланска интеграција.
 SETimes: Какво е влијанието на грчката криза во Албанија? 
 Хаџинасто: Албанската економија, за среќа, е релативно имуна на економската ситуација во Грција и длабоките проблеми низ кои таа поминува. Има голем број на причини: независноста на нашиот банкарски систем, како и економската политика која се базира врз него и која создаде можност за самостоен развој на земјата и зголемување на извозот.
Немаме точен број за тоа колку емигранти се вратиле. Според моите сознанија, она што се случува е дека емигрантите споделуваат време и труд помеѓу Грција и Албанија. Но, јас исто така мислам дека грчката економија, која минува низ невидени тешкотии, има потенцијал - со пакетот за поддршка од ЕУ, ММФ и другите финансиски институции - да се опорави и повторно да стане стабилна. Дел од овој процес ќе бидат оние Албанци кои работат во секторите од витално значење за функционирањето на грчката економија. 
 SETimes: Што може да кажете за односите на Албанија со Црна Гора? 
 Хаџинасто: Односите се добри. Мислам дека главниот предизвик помеѓу овие две земји е градењето на една заедничка инфраструктура. Црна Гора треба сериозно да инвестира во патните врски помеѓу двете земји, во Подгорица и Скадар-оската и оската Скадар-Улцињ.
Оваа инвестиција, исто така, треба да ги опфати и граничните премини Хани Хоти и Муриќан, бидејќи албанските патишта достигнаа висок стандард, додека Црна Гора се уште има многу работи кои треба да ги направи. Изградбата на оваа патна инфраструктура е неопходна за размена на економскиот развој, особено за туризмот на двете страни на границата. 
 SETimes: Колкав е бројот на малцинствата во Албанија во однос на целокупната албанска популација? Дали имате точни бројки?
 Хаџинасто: Имаме прецизни податоци за нивниот број од различни пописи. Албанија не се занимава со бројот на малцинствата, туку со правата на малцинствата, почитување на нивните права во целосна согласност со меѓународните конвенции на кои Албанија се придржува, како и целосна усогласеност со законите на државата. 
 SETimes: Во Албанија во тек е дебата за идниот попис на населението, која ќе вклучи прашања за етничката припадност и верата. Кој е вашиот став?
 Хаџинасто: Како министер за надворешни работи, јас целосно го поддржувам спроведувањето на еден таков попис заснован врз законот кој веќе е одобрен од страна на парламентот. Јас, исто така, мислам дека сензибилитетите изразени во медиумите од страна на одредени групи на интереси, здруженија и политички партии не се однесуваат толку многу на пописот и застапеноста на етничката припадност и верата, туку одразуваат еден вид на страв, јас би рекол, од манипулација која би можела да произлезе од процесот. 
Мислам дека сите средства, сите механизми се тука [за да се обезбеди] реализација на овој процес, без да биде манипулиран, со цел она што ќе биде направено -- спроведувањето на пописот -- да биде важно средство за јавната политика подоцна, за подобро да им служи на заедниците во земјата, без оглед дали се верски или етнички. 
 SETimes: Меѓународната заедница постојано повикува на крај на политичкиот ќор-сокак во Албанија. Дали постои надеж за наоѓање на решение? 
 Хаџинасто: Мислам дека решавањето на политичката ситуација не е прашање на политички договор меѓу опозицијата и мнозинството. Решението на оваа ситуација доаѓа од разбирање на одговорностите на секоја страна да ги стави интересите на земјата -- интересите на граѓаните -- над сé, како и да се сфати дека албанските граѓани се повеќе заинтересирани за еден чекор понапред кон интеграција во Европа отколку за политичките, индивидуални агенди на политичките лидери.
Во спроведувањето на оваа голема политичка обврска, се надевам дека опозицијата ќе се вклучи во еден институционален процес за исполнување на обврските кои земјата треба да ги исполни со цел да добие кандидатски статус. Мнозинството веќе ја покажа својата континуирана подготвеност да се вклучи во процесот на дијалог, за среќа, опозицијата го направи истото во изготвувањето на Акцискиот план за спроведување на 12-те приоритети. Се надевам дека духот што постоеше во заедничките собраниски седници за подготовка на акциониот план ќе продолжи и во поглед на негово спроведување.
