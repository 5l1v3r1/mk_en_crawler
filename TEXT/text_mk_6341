22/12/2011
Мухамет Брајшори за Southeast European Times во Приштинa -- 22.12.11
Косово се надева дека во новата година ќе започне разговори за договорот за слободна трговија со ЕУ. Но, дури и спроведувањето на преференцијалните трговски мерки, кои се веќе воведени за сите западнобалкански земји, се покажа како борба. 
Косовските производи не можат да се извезуваат во земјите од ЕУ без да бидат предмет на царински давачки или количински ограничувања. За да се спроведат преференцијалните мерки, мора да се преземат серија чекори, рече за SETimes помошникот за врски со медиумите на Министерството за трговија и индустрија, Бајрам Шаља.
„Трговските преференции за Косово од страна на Европскиот парламент беа усвоени на 24-ти ноември и, исто така, од страна на Советот на ЕУ, што значи дека беа одобрени трговски преференции кон Косово. Сепак, според европските процедури на донесување одлуки, се бара истото да ја потпише Регулативата на страна на Европскиот парламент и потоа да [ја] објави во Службен весник“, објасни Шаља, додавајќи дека преференцијалните мерки се клучни за економијата. 
„Тие, исто така, дозволуваат извоз на косовски производи за европскиот пазар без царина; тоа го стимулира извозот.“ 
Но, и покрај отсуството на овие мерки, Косово доби поттик за својата трговија со земјите на ЕУ.
„Во изминативе десет месеци од 2011 година, извозот за ЕУ од Косово порасна за 11 отсто во споредба со истиот период во 2010 година. Изразено од аспект на надворешниот извоз за ЕУ, истиот се зголеми за 11,7 милиони евра“, рече Шаља. 
Aртан Бериша од Дртиа 2000 Експорт изјави за SETimes дека царинските давачки дефинитивно влијаат на обемот на размена што ја оствари неговото претпријатие.
„Се разбира дека се соочивме со негативно влијание, бидејќи моравме да ја намалиме трговската размена поради наметнатите давачки за нашата стока. Се надеваме дека наскоро ќе почнеме со полн капацитет да извезуваме за ЕУ“, рече Бериша. Тој вели дека тие одржувале ниски нивоа на трговија со ЕУ, за да не ги изгубат пазарите таму.
„Земјите од Европската унија се динамични пазари со многу предизвици. Ако ги изгубиш, тешко можеш да ги вратиш.“ 
Тој објасни дека за трговијата што ја вршел со ЕУ, неговото претпријатие ќе надомести со платените царински давачки. 
„Ни беше кажано дека врз основа на постигнатиот договор, на сите претпријатие што имаа загуби поради отсуството на овие мерки [ќе] им бидат вратени парите ретроактивно, но ние сé уште немаме потврда во каква форма и кога тоа ќе се случи“, рече Бериша. 
Ардита Красниќи е сопственичка на Косова продукте во Минхен, Германија. Таа увезува прехранбени производи од Косово за да ги продава во својата продавница.
„Огромна косовска заедница живее во Минхен и јас мислев дека отворањето бизнис со косовски производи би било добро, за да се има парче од земјата во странство. Ние увезувавме прехранбени производи од Косово од претпријатија и фарми, и тоа одеше прилично добро“, рече Красниќи. 
Таа истакна дека отсуството на преференцијални мерки влијаеше на цените. „Продолживме да ги добиваме истите производи во текот на целата година како и секогаш, но оваа година моравме да ја зголемиме цената поради тоа што моравме да плаќаме даноци на царината, и тоа ги налути нашите клиенти“, рече Красниќи. 
Економистката Лиридона Конушефци изјави за SETimes дека претпријатијата во Косово претрпеле загуби поради мерките.
„Требаше да помине време за да се прифатат мерките поради политичките разлики меѓу членките на ЕУ во врска со Косово. Според извештајот на Косовската стопанска комора, повеќе од 60 отсто од претпријатијата го откажале или намалиле извозот за ЕУ, а за мала економија како Косово тоа значи многу“, рече Конушефци.
Таа рече дека на долгорочен план Косово бара повеќе. 
„Косово мора да има договор за слободна трговија со ЕУ, како што Косово моментно има слободни трговски односи со земјите во регионот. ЕУ е важен пазар за извозот, но исто така и тест за [да се одреди] дали економијата може да го издржи конкурентниот пазар како европскиот.“ 
