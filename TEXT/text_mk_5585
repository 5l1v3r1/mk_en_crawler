05/08/2010
Од Блерта Фониќи-Кабаши за Southeast European Times во Приштина – 04/08/10
Косовските власти, поддржани од американски и британски дипломати, во вторникот (3-ти август) рекоа дека нема да има враќање на преговорите за статусот на Косово. Тие ги повикаа 15-те членови на Советот за безбедност да ја заменат постојната резолуција 1244 со нова. 
Новиот текст „треба да ја одразува реалноста на косовската незвисност и поддршката од Меѓународниот суд на правдата“, му рече косовскиот министер за надворешни работи, Скендер Хисени, на советот. „Нашето барање за замена на 1244 е во согласност со крајната цел на Косово да стане член на ОН.“ 
На истата сесија, српските претставници пренесоа дијаметрално спротивна порака. Белград нема да го признае независно Косово под ниеден услов, инсистираше српскиот министер за надворешни работи, Вук Јеремиќ.
„Србија е посветена на работењето со Приштина и меѓународната заедница на изнаоѓање решение прифатливо за двете страни за сите прашања преку мирен дијалог“, рече Јеремиќ. „Верувам дека тие треба да се вклучат што е можно поскоро.“ 
Предлог-резолуцијата што ја поднесе Србија до Генералното собрание повикува на повторно отворање на прашањето на статусот во нов круг преговори.
Сепак, Британија предупреди дека секој обид за поткопување на независноста на Косово ќе ја „стави Србија во судир“ со земјите што веќе дадоа признание. 
„Секој обид за охрабрување на поделбата на Косово, или разговорите за статусот, ќе биде против долгорочните интереси на граѓаните на Косово и Србија. Обединетото Кралство силно ќе се спротивстави на ваквите напори“, рече британскиот заменик-претставник на ОН, Филип Парам. 
Сега откако заврши правниот процес во Меѓународниот суд на правдата (МСП), дојде време да се стави крај на дебатата, рече тој, повикувајќи ги Белград и Приштина да започнат конструктивен дијалог за другите прашања. 
Соединетите Држави, пак, изразија целосна поддршка за Косово.
„Независноста на Косово претставува неповратен процес, неговите граници се неповредливи“, рече американската амбасадорка во ОН Розмари Ди Карло. 
Но, Белград доби поддршка од Москва, која традиционално застанува на страната на Србија за косовското прашање. Амбасадорот на Русија во ОН, Витали Чуркин, остро ги критикуваше ставовите на Британија. 
„Слушнавме нешто што звучеше како закана за судир од земјите што го признале Косово“, рече рускиот дипломат.
Ламберто Заниер, шеф на мисијата на ОН во Косово, го информираше Советот за безбедносната ситуација таму. Предавајќи го редовниот тримесечен извештај, тој рече дека ситуацијата е релативно стабилна, но дека е потребен дијалог меѓу Белград и Приштина за да се намалат тензиите. 
Советодавното мислење на МСП „имаше позитивен одговор во Косово и во регионот и тоа треба да биде добар случај за Приштина и Белград да го промовираат дијалогот со оглед на позадината на европската интеграција за двете страни“, рече тој. 
Косовските власти рекоа дека секоја тема освен онаа за статусот може да се дискутира на идните разговори, сé додека истите се одржуваат на основа на две независни, суверени држави. 
„Не може да има разговори за статусот на Косово“, рече косовскиот вицепремиер Хајредин Куци. „Ваквите идеи се морално неприфатливи и несоодветни.“
