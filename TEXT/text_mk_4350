09/04/2008
Од Марина Стојановска за Southeast European Times во Скопје -- 09/04/08
И покрај разочараноста во Македонија поради недобивањето покана за влез во НАТО минатата недела, властите ветија дека ќе продолжат со напорите за членство. Во понеделникот (7-ми април) владата објави дека оваа недела ќе отпочне разговори за решавање на тековниот спор за името со Грција, кој ја чинеше Македонија покана за членство во НАТО.
И покрај тоа што членките на Алијансата потврдија дека Македонија ги исполни предусловите за членство, спорот околу името останува камен на сопнување. НАТО вели дека поканата ќе биде понудена веднаш штом истиот ќе биде решен.
Во понеделникот претседателот Бранко Црвенковски разговараше со генералниот секретар на НАТО, Јап де Хоп Шефер, кој потврди дека спорот околу името ја блокираше поканата за Македонија. Сепак, тој рече дека веднаш штом истиот ќе биде решен, НАТО автоматски ќе го активира процесот за членство на земјата.
Црвенковски рече дека мора да се дефинира државната стратегија за спорот, но дека тоа не треба да влијае на стратешките цели на земјата.
Премиерот Никола Груевски искажа сличен став. „Ние ќе преземеме чекори што позитивно ќе вклучат широки консултации со експерти од политичката и другите јавни сфери“, рече тој.
Македонија планира да ги интензивира своите напори за ставање крај на спорот. Американскиот помошник државен секретар Даниел Фрид, во понеделникот контактираше со грчката министерка за надворешни работи, Дора Бакојани, при што беше разговарано за тоа дали Атина одобрува идни преговори. Фрид, исто така, разговараше со македонските водачи и со релевантниот претставник во ОН, Метју Нимиц.
Во понеделникот Груевски се состана со водачите на најголемите политички партии, на разговори околу ова прашање. Тој рече дека ќе побара од партиите јавно да потврдат дали прифаќаат некои од предлозите на Нимиц. Сепак, во прашање е стабилноста на владата, со оглед на тоа што помалата албанска партија во владејачката коалиција се очекува да побара предвремени избори.
Американскиот претседател Џорџ В. Буш, кој се состана со Црвенковски и Груевски во Хрватска минатиот викенд, ја потврди својата поддршка за кандидатурата на Македонија за влез во НАТО. Говорејќи во Загреб, Буш изрази жалење што Македонија не доби покана за членство во НАТО. Тој го пофали придонесот на македонските војници што служат во странските мисии и изрази надеж дека Македонија ќе стане членка на НАТО веднаш по решавањето на спорот. 
„Сигурно е дека сакаме процесот да продолжи, под покровителство на ОН, за да може да се изнајде взаемно прифатливо решение“, рече портпаролот на грчката влада. 
