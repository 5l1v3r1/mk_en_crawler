26/02/2008
Црна Гора е во конструктивен период на развој, нејзината економија се развива со брзо темпо, а политичката ситуација во земјата е стабилна, рече во понеделникот (25-ти јануари) шефот за надворешна политика на ЕУ, Хавиер Солана, по разговорите со црногорскиот претседател Филип Вујановиќ во Брисел. Косовското прогласување независност беше клучната тема на разговорите.
*** 
Комесарот за правда на ЕУ, Франко Фратини, кој е и заменик-претседател на Европската комисија, во четвртокот (21-ви февруари) пристигна во Подгорицa, за официјално да ги отвори разговорите за олеснување на визниот режим на ЕУ за црногорските граѓани. Фратини на премиерот Жељко Штурановиќ му рече дека Црна Гора постигнала значаен напредок во исполнувањето на критериумите и дека режимот може да се либерализира до крајот на оваа година.
*** 
Хрватскиот претседател Стипе Месиќ имаше едночасовен состанок со либискиот водач, Моамер Гадафи, во неговиот шатор надвор од градот Сирт, околу 500 километри источно од Триполи, во понеделникот (25-ти февруари). Тие се согласија дека билатералните врски се одлични. За време на тридневната посета на Либија, Месиќ се состана и со поранешниот британски премиер Тони Блер, кој е официјален претставник на Четворката на Блискиот Исток, која ја сочинуваат ОН, ЕУ, Соединетите Држави и Русија. 
*** 
Aлбанскиот премиер Сали Бериша во понеделникот (25-ти февруари) прими делегација од косовскиот парламент, предводена од претседателот Јакуп Красниќи. Красниќи му се заблагодари на Бериша за поддршката на Албанија за косовската независност. 
*** 
ЕУ би можела да го потпише Договорот за стабилизација и асоцијација со Босна и Херцеговинa (БиХ) уште во април, под услов да биде одобрен пакетот полициски реформи. Оваа порака му ја пренесе словенечкиот министер за надворешни работи, Димитриј Рупел, на својот колега од БиХ, Свен Алкалај, кој беше во официјална посета на Љубљана во понеделникот (25-ти февруари).
*** 
Aлбанскиот министер за надворешни работи, Лулзим Баша, во четвртокот (21-ви февруари) во Тирана се состана со својот латвиски колега, Марис Риекстинс, при што беа разгледани билатералните односи. Баша изрази благодарност за поддршката на Латвија за кандидатурата на Албанија за влез во ЕУ. Тој истакна дека Латвија е првата земја на ЕУ што го ратификуваше Договорот за стабилизација и асоцијација на Албанија со ЕУ.
(Разни извори - 19/02/08 -- 26/02/08) 
