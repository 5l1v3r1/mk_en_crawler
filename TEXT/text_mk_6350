23/01/2012
Игор Јовановиќ за Southeast European Times во Белград -- 23.01.12 
Србија вели дека одлуката на косовските Срби за одржување референдум во средината од февруари за нивниот став во врска со косовските институции, во голема мера ќе ги намали шансите на Белград за добивање кандидатски статус во ЕУ. 
Србите во четири општини на северот од Косово треба да гласаат на 14-ти и 15-ти февруари, за тоа дали ќе ги прифатат или отфрлат косовските институции на северот од земјата -- регион над кој Приштина моментно нема контрола.
„Референдумот нема да придонесе за решавање на проблемот во северно Косово и само ќе ја влоши позицијата на српската страна. Одржувањето референдум е спротивно на интересите на Србија и Србите во Косово“, изјави за SETimes портпаролот на српската влада, Миливоје Михајловиќ.
Иако водачите на северните косовски општини -- кои се претежно членови на опозициските партии во српскиот парламент -- не обрнуваа многу внимание на повиците на Белград, тие имаа значително поинаков тон по состанокот со министерот за Косово и Метохија, Горан Богдановиќ, во Белград во четвртокот (19-ти јануари).
Богдановиќ претходно рече дека нема потреба сега да се одржува референдум на северот.
Општинските водачи рекоа дека е потребна целосната соработка и заедничкото дејствување со државното раководство на Србија за ова прашање, со цел да се постигне најприфатливо решение.
Градоначалникот на Митровица, Крстимир Пантиќ, изјави за новинарите дека Србите во северно Косово „не сакаат да носат одлуки спротивни на државните интереси“.
„Ако се покаже дека одложувањето на референдумот ќе ја подобри или олесни позицијата на владата и претседателот Борис Тадиќ, ние сме подготвени да дискутираме за одложување“, рече тој.
Но, по состанокот, Пантиќ изјави за SETimes дека одлуката за референдумот ќе биде донесена од општинските собранија на северот, и дека само тие може да ја променат.
„Никој не им даде на [косовските] Срби убедливи аргументи за тоа дека референдумот е спротивен на интересите на Србија“, рече тој.
Михајловиќ рече дека ова е само прв од големиот број состаноци на кои владата и претставниците на општините ќе се обидат да ги усогласат своите политики. 
Професорот на белградскиот Факултет за политички науки, Предраг Симиќ, изјави за SETimes дека напорите на Белград може да се залудни. „Барикадите и инцидентите на северот Белград ги плаќа со својата кандидатура во ЕУ, и сега Брисел не гледа со наклонетост на најавениот референдум. Белград нема контрола над Србите во северно Косово и не е сигурен дали може да ги убеди да го одложат референдумот“, рече Симиќ. 
Од друга страна, проект-директорот на Косовски компромис, Александар Митиќ, смета дека референдумот во никој случај не може да им наштети на интересите на Србија.
„Референдумот, како и секој друг израз на волјата на јавноста, јасно покажува дека не може да се наметне ниту еден договор постигнат во преговорите меѓу Белград и Приштина без согласност на луѓето што живеат на северот“, рече Митиќ за SETimes. 
„Сакаме сé најдобро за Србија и сакаме Србија да добие кандидатски статус во ЕУ. Но, Србите од Северот не треба да страдаат поради тоа. Ние само сакаме да бидеме дел од Србија, и јасно ќе го кажеме тоа за време на плебисцитот. Не можам да видам како можеме да им наштетиме на шансите на Србија [за пристапување во ЕУ]“, рече жителот на Митровица, Бранко Савиќ (25), за SETimes. 
Во меѓувреме, српскиот претседател Борис Тадиќ отпочна дипломатска иницијатива насочена кон западните земји, во обид за изнаоѓање трајно решение за Косово.
Наводно, иницијативата се состои од четири точки: специјално решение за српските манастири и контрола на манастирските објекти, специјални гаранции за Србите во енклавите, решавање на прашањата во врска со имотот на Србија и нејзините граѓани, и специјално решение за северно Косово. 
„Постојат многу модели, од примерот на двете Германии до Јужен Тирол, Оландските острови до ирскиот модел, од кои треба да земеме она што е добро и применливо во Косово“, рече Тадиќ.
Сепак, Митиќ рече дека понудата на Тадиќ беше само преработена верзија на планот на пратеникот на ОН, Марти Ахтисари, кој Србија претходно го отфрли и не беше усвоен од Советот за безбедност на ОН.
„Целта на ова, најверојатно, ќе биде вклучување на Србите од северно Косово во системот на приштинската власт. Таа иницијатива ќе има шанса да успее ако косовските Срби му веруваат на Тадиќ, што очигледно не е случај“, рече Митиќ.
„Јасно е дека има ќор-сокак во Косово и разговорите во Брисел не можат да решат сé“, рече Симиќ, искажувајќи пофалби за потегот на претседателот на Србија.
