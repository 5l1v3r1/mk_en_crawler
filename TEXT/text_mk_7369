04/05/2012
Марија Паравантес за Southeast European Times во Атина -- 04.05.12
Пред изборите на 6-ти мај и со втор пакет за спас од 130 милијарди евра кој ја држи Грција на површината, научниците во истражувачките центри низ целата земја се загрижени каква ќе биде иднината за нивните области на сред новите кратења од 10 милиони евра, најавени минатиот месец.
За Константинос Кокиноплитис, генерален секретар на Генералниот секретаријата за истражување и технологија, тешките времиња бараат флексибилни мерки, но науката мора да остане на вистинскиот пат.
„Ова значи да им се даде приоритет на човечките ресурси и, истовремено, да се искористат максимално ресурсите со истовремено преземање мерки што ќе загарантира идна остварливост“, рече тој за SETimes. 
Претходно оваа година Генералниот секретаријат за истражување и технологија ги спои 57-те јавни истражувачки институции во 31.
„Во рамките на нашите напори за одржување на функционалното работење и елиминирање на вишокот, ги споивме овие институти успешно и се подготвуваме за втората фаза од чистењето без да има затворање или отпуштање луѓе“, рече тој.
„Нашата основна цел -- без оглед на кризата -- е да ги направиме истражувањето и развојот пофункционални, и во истовреме финансиски одржливи, со истовремено отворање за конкуренцијата во обид за привлекување нови инвестиции. Ова несомнено ќе понуди чекор напред кон економското заздравување“, објасни тој.
Костас Фотакис, претседател на Фондацијата за истражување и технологија - Хелас (ФОРТ), најголемиот истражувачки центар во Грција и директор на Институтот за електронска структура и ласер (ИЕСЛ), изјави за SETimes дека не се работи толку за економски проблем, колку што е грешка во актуелниот систем. 
„Имате научници што отпочнуваат иницијативи и й носат програма на Грција и потоа истата заглавува во бирократија“, рече тој за SETimes. 
Основан пред три децении од грчките научници повратници и рангиран на 12-тото место меѓу европските истражувачки центри заради успешното учество во проектите на ЕУ од 2007 до 2010 година, главните приходи на ФОРТ доаѓаат од компетитивни грантови и билатерални договори со приватниот и јавниот сектор.
Фотакис смета дека неодамнешната криза доведе до многу потребната повторна оценка на истражувачката политика, и ја истакна потребата за создавање долгорочни стратегии засновани на синергии. 
„Обезбедувањето учество на Грција во меѓународните научни проекти е голема работа со далекусежни ефекти. Приоритет ќе биде да се зајакне меѓународната соработка преку наше учество. Имајќи го предвид ова, од суштинска важност е другите министерства, исто така, да дадат придонес“, рече тој.
Некои истражувачи се скептични и сметаат дека понатамошните мерки ќе ја чинат грчката наука на долгорочен план. Костас Синолакис, претседател на Грчкиот центар за поморско истражување, рече дека секое понатамошно кратење може да создаде проблеми.
„Сите се согласуваат дека ако дојде до опстанокот на центрите, придонесот на ЦЕРН -- Европската организација за нуклеарно истражување -- ќе мора да престане или да биде значително намалено. Тоа е тажно, но дојдено е до тоа“, рече тој за Сајанс инсајдер.
Иако голем број научници се од Грција -- според податоците на ОЕЦД, научните и инженерските титули претставуваат 23,4 отсто од сите титули, над просекот на ОЕЦД (20,9 отсто) -- и фактот дека бројот на истражувачите се зголеми за просечна стапка од 3,7 отсто меѓу 2001 и 2007 година, финансиските средства за науката се скратени.
Занимањата со човечки ресурси во науката и технологијата претставуваат 23 отсто од вкупните вработувања, а невработеноста меѓу дипломираните беше 5,7 отсто во 2008 година, во споредба со просекот на ОЕЦД од 3,2 отсто.
За 2007 година Грција потроши 0.58 отсто од нејзиниот БДП за истражувањето и развојот, заостанувајќи зад просекот на ОЕЦД од 1,85 отсто. Ветувањата во 2009 година за зголемување на таа цифра на 2 отсто до 2013 година исчезнаа. Наместо тоа, целокупнот годишен буџет од околу 80 милиони евра беше намален за околу 30 отсто, на околу 55 милиони евра.
Меѓу преземените мерки, вклучително и намалувањето на платите и спојувањето на истражувачките капацитети, Грција привремено ја намали и својата годишна членарина од 14,7 милиони евра за 2012 година во Европската вселенска агенција (ЕСА) на 6 милиони евра, а останатите треба да ги плати до 2013 година, и моментно разговара за намалување на својот придонес од 17 милиони евра во ЦЕРН. Двете многу го намалија буџетот. Грција е членка на ЦЕРН 58 години.
Единаесетте истражувачки центри на земјата чинат 55 милиони евра од целокупниот буџет на Министерството за образование.
Кокиноплитис заклучи дека е направен важен чекор. „Имаме намера да создадеме функционални институти кои ќе бидат конкурентни и ќе можат да се носат со меѓународните истражувачки институти. Многу години Грција е интровертна кога станува збор за науката. Важно е тоа сега да се промени“, рече тој.
