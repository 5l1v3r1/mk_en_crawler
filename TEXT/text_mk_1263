21/04/2009
Словенечкиот министер за надворешни работи, Самуел Збогар, во понеделникот (20-ти април) допатува во дводневна официјална посета на Косовo. Тој ќе се состане со претседателот Фатмир Сејдиу, премиерот Хашим Тачи, претседателот на парламентот, Јакуп Красниќи, и министерот за надворешни работи, Скеднер Хисени. Двете земји се очекува да потпишат договор за билатерална соработка. 
*** 
 Aлбанскиот премиер Сали Бериша ќе допатува во официјална посета на Прага на 28-ми април, објави во петокот (17-ти април) министерот за интеграција, Мајлидна Брегу. Целта на посетата ќе биде поднесување на апликацијата за членство на Албанија во ЕУ, и писмото во кое се опишани реформите што земјата ги презеде и планира да ги спроведе за да ги исполни условите на Унијата. „Албанија како членка на НАТО напредуваше во реформите и ветува дека ќе одржи слободни и праведни избори, кои се неопходен услов за пристапувањето во ЕУ“, рече Брегу. Албанија и Хрватскa станаа членки на НАТО претходно овој месец. 
*** 
 Српскиот министер за надворешни работи, Вук Јеремиќ, во понеделникот (20-ти април) го посети Брисел, за да оствари разговори со шефот за безбедност на ЕУ, Хавиер Солана, и комесарот за проширување, Оли Рен. Главните теми на разговорите беа интеграцијата на Србија во ЕУ и либерализацијата на визниот режим. Пред состаноците, Јеремиќ рече дека очекува Србите да добијат прием во белата Шенген листа до крајот на годинава. 
*** 
Ерменскиот министер за надворешни работи, Едвард Налбандијан, во четвртокот (16-ти април) рече дека Ерменија и Tурција се близу до потпишување договор за отворање на нивната граница и воспоставување дипломатски односи. Налбандијан разговараше за процесот на нормализација со својот турски колега, Али Бабаџан, на маргините од состанокот со министрите за надворешни работи од земјите на Црноморската економска соработка (БСЕЦ) во Јереван.
*** 
 Косовската независност донесе мир, стабилност и европска перспектива за балканскиот регион, рекоа косовскиот премиер Хашим Тачи и словенечкиот претседател Данило Турк во четвртокот (16-ти април), по состанокот во Љубљана. Настрана од косовското прашање, двајцата водачи разговараа околу билатералните односи и економската соработка. Тачи истакна дека Косово работи на воспоставување привлечна клима за странски инвестиции, особено за словенечките претпријатија.
*** 
 Tурција е цврсто решена да ги спроведе реформите потребни за нејзиното пристапување во ЕУ, и покрај противењето на некои од најсилните членки на блокот, рече министерот за надворешни работи, Али Бабаџан, на 15-ти април. „Турскиот народ ги сака овие реформи“, рече Бабаџан на прес-конференцијата со австрискиот колега, Михаел Спинделегер, во Виена. Спинделегер рече дека Австрија има намера да одржи референдум за евентуалното членство на Турција во ЕУ. 
 (Разни извори 14/04/09-21/04/09)  
