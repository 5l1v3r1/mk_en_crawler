30/12/2004
Од Давор Коњикушиќ за Southeast European Times во Белград - 30/12/04
Српскиот премиер Воислав Коштуница во средата (29-ти декември) призна дека прашањето на соработката на Белград со Трибуналот на ОН за воени злосторства би можело да има најголемо влијание врз одлуката на ЕУ за започнување на физибилити студија за пристапот на Србија, но и понатаму инстистира на тоа дека неговата Влада претпочита обвинетите да се предадат. 
„Видовте во изминатите неколку месеци дека двајца обвинети заминаа за Хаг доброволно, како и дека едниот укажа на важноста на еден ваков чекор, поради тоа што неколку поединци не можат да ја држат целата земја како заложник“, радиот Б92 го цитираше Коштуница. 
Запрашан од страна на новинарите дали е решено кој ќе биде испратен во Хаг до крајот на јануари, Коштуница рече дека за тоа прашање не е дискутирано. Сепак, тој додаде, „тоа не значи дека ние ова прашање не го сфаќаме сериозно“. Заменик-премиерот Мирољуб Лабус неодамна рече дека четворицата поранешни генерали кои ги бара Трибуналот во Хаг мора да бидат екстрадирани до 27-ми јануари -- датумот кога делегација на ЕУ треба да го посети Белград. Нивните заклучоци ќе им помогнат на земјите-членки на ЕУ да одлучат дали да ја поканат Србија и Црна Гора да потпише Договор за стабилизација и асоцијација. 
Коштуница беше остро критикуван од страна на меѓународната заедница за попречување на соработката со Трибуналот. На почетокот на декември американскиот специјален дипломатски претставник за воени прашања Пјер-Ришар Проспер рече дека првенствено премиерот е виновен за несоработката на Белград со Трибуналот. Главниот обвинител на ОН, Карла дел Понте, пак, во интервју за ББС рече дека Коштуница се двоуми дали да ги уапси обвинетите бегалци поради можните политички последици. 
„Она што можам да го кажам е дека Коштуница, од политички причини, не сака да ги уапси бегалците -- бидејќи тој тоа лично ми го кажа на нашиот последен состанок“, рече Дел Понте. Во нејзиниот извештај за Советот за безбедност на ОН во ноември таа го напаѓа Белград поради неисполнувањето на меѓународни обврски. 
Коштуница, од своја страна, и понатаму инсистира на тоа дека неговата Влада, всушност, соработува. Како пример тој го наведува доставувањето на документи и архивски материјали, одлуката за ослободување на неколку десеттици сведоци од обврската да ги чуваат државните тајни, како и „веродостојни проверки“ на локациите на кои се зборува дека се кријат осомничените злосторници. 
„Соработката со Хашкиот трибунал е задолжителна, но како и за сé друго, некои работи можат да се направат денес, некои утре, а за некои е потребно повеќе време. Напредокот, подобрувањето, нормализацијата на односите со Европа и светот не е возможно сé додека не го симнеме товарот од нашата агенда, но едноставно не е можно да се стори сé одеднаш“, рече Коштуница. 
Таквите коментари не беа поздравени од страна на Хашкиот трибунал. Според Александра Миленов, претставничка на секретаријатот на Трибуналот, формите на соработка кои Коштуница ги спомена не значат исполнување на обврските од страна на Србија. 
