25/11/2008
САРАЕВО, Босна и Херцеговина (БиХ) -- Премиерот на Република Српска (РС) Милорад Додик во понеделникот (24-ти ноември) се закани дека ќе поднесе кривична тужба против заменик високиот претставник Рафи Грегоријан и меѓународните обвинители кои работат во државниот суд на БиХ поради неодамнешната истрага во финансиите на владата на РС. Додик се налути откако обвинителите му побараа да ги поднесе сите документи и договори поврзани со изградбата на новата зграда на владата во Бања Лука, проект вреден 110 милиони евра. Додик одби да го стори тоа, инсистирајќи на тоа дека државните судови немаат надлежност над РС и обвинувајќи го Грегоријан за организирање заговор против неговата влада. Додик, исто така, ги обвини обвинителите и судиите за антисрпски предрасуди. 
Во другите вести од понеделникот, полицијата во Хрватска го објави апсењето на двајца босански државјани за наводно поседување 81.400 евра фалсификувани банкноти, кои се обиделе да „им ги продадат“ на тајните агенти. Нивното апсење во саботата во јадранскиот град Солин уследи по четиримесечна истрага. (Дневни аваз, РТРС, СРНА, АФП, МИA - 24/11/08)
