01/11/2004
Од Јоргос Анагностопулос за Southeast European Times во Атина – 01/11/04
Корупцијата й штети на економијата и ја поткопува демократијата, им рече грчкиот премиер Константинос Караманлис на пратениците во октомври. Тој вети дека ќе продолжи со напорите за реорганизирање на загарантираните права и ќе воведе поголема транспарентност, дури и ако политичкиот метеж како резултат на тоа кулминира во предвремени избори. 
„Општеството сфати дека корупцијата и испреплетените интереси во јавниот сектор претставуваат проблем за секој граѓанин. Тие им служат на интересите кои живеат од државните пари и ги држат настрана поголемиот број бизнисмени, создавајќи пречка за инвестициите“, рече Караманлис. 
Грците слушаат за овие лични интереси уште од 1990-тите. Искористувајќи го системот кој според многумина е исполнет со непотизам и корупција, неколку семејства -- а во некои случаи и поединци -- добија ексклузивен пристап до владините договори, истовремено поседувајќи акции во големите медиумски и радио-телевизиски мрежи. Како резултат на тоа, велат критичарите, тие се во состојба да применат голема моќ врз владата, истовремено манипулирајќи со јавното мислење. 
Како чекор без преседан, минатата недела Караманлис одржа состанок со својот персонал во еден од најпознатите продавници за сувлаки во Атина и започна жесток напад врз таквата концентрација на власт, декларирајќи дека „Грција повеќе не може да биде потчинета“.
Медиумските барони -- од кои голем број го поддржуваа Караманлис за време на изборите -- го возвратија ударот, навестувајќи дека тој ќе се соочи со проблеми во Парламентот за време на претстојните избори за нов претседател на Грција. 
И покрај тоа што идентитетот на оние за кои се смета дека контролираат одредени канали или весници во Грција е општо познат, тешко е вистински да се докаже сопственоста. Повеќето медиумски сопственици користат претпријатија од странство -- кои не ги откриваат своите акционери -- за да ги скријат своите улоги. 
Со цел да се надмине овој проблем, Владата побара да се спречи претпријатијата кои се контролирани од странски ентитети да учествуваат во тендерите за владините договори, како и да им се забрани добивање на дозволи за емитување. На акционерите во медиумските претпријатија, пак, нема да им биде дозволено да имаат повеќе од 50 отсто од акциите во друго претпријатие -- на пример градежно претпријатие. Ова ограничување, исто така, ќе важи и за нивните роднини. 
Администрацијата, исто така, сака да ги елиминира нејасните процедури во врска со договорите. Конечно, се предлага закон кој ќе ја овласти канцеларијата на јавниот обвинител да ги истражува кривичните дела поврзани со Атинската берза. 
Гласањето за овие закони во Парламентот би можело да доведе до тоа голем број пратеници да ги променат страните и да гласаат против насоките на својата партија. Владејачката партија Нова демократија може да си дозволи мал број „дезертери“, но нивни евентуален поголем број, најверојатно, би довел до тоа опозицијата да покрене иницијатива за гласање недоверба. 
Тоа би можело да резултира со предвремени избори и премиерот мора да каже дека е подготвен за тоа, ако биде потребно. Тоа е смела изјава, велат аналитичарите, имајќи предвид дека Владата е на власт само од март оваа година. Пред тоа Нова демократија беше во опозиција од 1993 година. 
