06/10/2009
БУКУРЕШТ, Романија -- Синдикатите кои ги претставуваат вработените во јавниот сектор не се задоволни од разговорите што се одржаа во понеделникот (5-ти октомври) со делегатите на министерствата за труд и финансии, предводени од премиерот Емил Боц. Разговорите се случија во време на општ штрајк на околу 750.000 вработени во јавниот сектор, кој започна претходно истиот ден, во знак на протест поради планираното намалување на јавниот сектор, како и т.н. предлог-закон за единствена плата, кој ќе ги замрзне платите во секторот на неопределено време. Синдикалните водачи по состанокот изјавија дека ниту едно од барањата не е исполнето и се заканија дека ќе штрајкуваат на неопределно време. Според Аурел Корнеа, претседател на Федерацијата на слободни синдикати во образованието, протестите во секој јавен сектор се веќе договорени, по сите преземени законски чекори до генералниот штрајк.
Министерот за финансии, Георге Погеа, им потврди на синдикатите дека владата планира повторно кратење на работните места, најверојатно за време на спроведувањето на т.н. предлог-закон за единствена плата. Од друга страна, Боц за синдикатите изјави дека владата ги има неопходните пари за пензиите, платите и социјалното осигурување во 2009 и 2010 година. (Курентул, Зиуа, Јурналул национал - 06/10/09; Aгерпрес, Ројтерс, Медиафакс - 05/10/09)
