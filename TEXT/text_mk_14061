16/01/2006
САРАЕВО, Босна и Херцеговина (БиХ) -- Американскиот амбасадор во БиХ, Даглас Мекелхани, рече дека очекува главните партии во БиХ да постигнат договор за клучните уставни реформи за време на тековниот круг политички преговори, кој треба да заврши в понеделник (16-ти јануари) во Сараево. Но, според извештаите во медиумите од неделата првиот ден од разговорите не резултираше со некој позначаен напредок во врска со најпроблематичните прашања, како што е идната структура на претседателството на БиХ. 
Во другите вести, претседателот на Република Српска (РС) Драган Чавиќ во неделата негираше дека неговата Српска демократска партија (СДС) ќе се обиде да го сруши Министерскиот совет на БиХ ако СДС биде отстранета од власт. Чавиќ рече дека СДС нема да направи ништо што би можело да ја дестабилизира БиХ или да го загрози процесот на евроатланска интеграција на БиХ. 
Во меѓувреме, во петокот, Високиот судски и обвинителски совет на БиХ назначи 11 нови судии и шест обвинители. Наименувањата ги покриваат кантонските и општинските судови и обвинителските канцеларии низ целата земја, вклучувајќи ги и градовите Сараево, Бања Лука и Вишеград. (Дневни аваз, Независне новине - 16/01/06; Фена, РТРС, НТВ Хајат - 15/01/06; ПБС БиХ, Фена - 13/01/06)
