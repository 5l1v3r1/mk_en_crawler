26/11/2012
Светла Димитрова за Southeast European Times во Софија -- 26.11.12
Иако развојниот пат на Бугарија понекогаш во текот на изминатите две децении беше тежок, земјата постигна големи остварувања, вели Светска банка по повод одбележувањето на нејзиното 20-годишно партнерство со оваа балканска држава.
„Денес, Бугарија не е само членка на Европската унија, туку, исто така, стана дел од европската машина на приближување, при што трговијата се прошири, а приливот на капитал се зголеми“, истакна претходно овој месец оваа меѓународна финансиска институција.
Изгледите за влез на оваа балканска држава во ЕУ во 2007 година ја направија привлечна за странските инвеститори. Меѓу 2002 и 2008 година Бугарија привлече „рекордни нивоа“ на странски директни инвестиции, кои изнесуваа 16,5 отсто од БДП -- трет по големина процент во Унијата по Луксембург и Унгарија.
Со соодносот јавен долг-БДП од 15,5 отсто во 2011 година, Бугарија има второ најниско ниво на јавен долг меѓу земјите од Унијата, по Естонија, со 6 отсто.
Иако останува најсиромашна членка на блокот, Бугарија, исто така, успеа значително да го намали своето заостанување во доходите -- нејзиниот БДП по глава на жител како дел од БДП на ЕУ27 се зголеми од 28 отсто во 2000 година на 45 отсто во 2011 година.
„Бугарија постигна многу во текот на изминатите две децении, вклучително и стабилна макроекономска стабилност, што е исклучително важно во денешната неизвесна економска средина“, рече во Софија регионалниот директор на Светска банка за Централна Европа и Балтичките земји, Питер Херолд.
„Со вистински политики и со инвестиции во јавната инфраструктура и услугите, кофинансирани со европски субвенции, целта за следните 20 години на приближување со Европа, се чини вистински остварлива.“
Но, нема простор за самозадоволство, бидејќи оваа балканска нација сé уште се соочува со одредени клучни предизвици.
Демографската ситуација во Бугарија е меѓу најлошите во Европа. Нејзиното население драстично се намали, од 9 милиони луѓе во 1985 година, на помалку од 7,4 милиони минатата година, и се очекува да брои помалку од 5,4 милиони до 2060 година, ако тој тренд не се промени.
„Бугарија има проекција за најбрзо намалувачко работоспособно население во светот“, вели банката.
Бугарскиот министер за надворешни работи, Симеон Џанков, рече дека приближувањето до нивото на доходи на ЕУ27, неповолната демографска ситуација и енергетската зависност, се главните три предизвици со кои се соочува Бугарија во следните пет до десет години.
„Има одредени конкретни чекори што може да се преземат и оваа влада ги презема“, рече министерот за SETimes запрашан околу мерките за решавање на демографските проблеми на Бугарија.
За пример тој ги спомена плановите на владејачката централно-десничарска партија ГЕРБ да изгради 80 градинки во големите градови на државата, во текот на следните четири години, што ќе им овозможи на мајките на околу 70.000 деца да се вратат на работа.
„Фокусот треба да биде на создавање повеќе работни места“, рече Џанков.
Тој искажа уверување дека една ваква политика ќе резултира со тоа помалку Бугари да мора да бараат работа во странство, додека, исто така, ќе помогне да се привлечат повеќе иселеници за враќање дома.
Според Георге Ангелов, постар економист во Институтот Отворено општество во Софија, клучниот предизвик е Бугарија да се направи попросперитетна држава.
„Сé друго, вклучително и демографската ситуација, е поврзано со тоа и е последица од тоа“, рече тој заSETimes. „Луѓето емигрираат од Бугарија само поради тоа што е ова најсиромашната држава во ЕУ. Ако тој факт не се промени и ако Бугарите не добијат чувство дека нивната земја се придвижува напред, за да биде логично за нив да останат и да ги одгледуваат своите деца тука, бројот на луѓето што ја напуштаат својата татковина ќе расте.“
Економската криза и зголемената невработеност се најголемите предизвици со кои се соочуваат земјите од Југоисточна Европа во најблиска иднина, според Сату Кахконен, директорка на регионалниот сектор на Светската банка за Европа и Централна Азија.
„Како група, југоисточна Европа веќе влезе во рецесија. Има разлики меѓу земјите, но ние веќе видовме намалување на растот, особено во Србија, а гледаме забавување и во сите други земји“, рече таа заSETimes.
