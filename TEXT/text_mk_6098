02/12/2010
Од Игор Јовановиќ за Southeast European Times во Белград -- 02/12/10 
Со завршувањето во Босна и Херцеговина на нејзиниот последен круг избори, аналитичарите се согласуваат дека земјата ќе се најде под обновен притисок за измена на уставот и изгласување на реформите потребни за нејзината кандидатура за ЕУ. 
Белград, кој нашироко се смета дека има силно влијание во Република Српска (РС), може да се најде во позиција да му биде побарано да интервенира во име на предложените промени. Но, дали Србија навистина има капацитет да ги разниша претседателот на босанските Срби, Милорад Додик и неговата владејачка партија СНСД? 
Јан Банкрофт, извршен директор на Трансконфликт, се сомнева дека е така. Тој вели дека Србија во моментов нема многу влијание врз босанскиот ентитет. 
„Идејата дека Белград може да изврши притисок врз Додик да се согласи за уставни реформи, е посакувано размислување кај некои во меѓународната заедница. Белград едноставно нема такво влијание врз РС како што честопати се претпоставува, делумно и поради тоа што Додик носи малку на патот на политичкиот капитал од Србија“, вели Банкрофт.
Тој, исто така, вели дека Белград се колеба дали да стори нешто што би го поткопало Додик, кого го смета за посигурен партнер, отколку другите алтернативи во РС. 
Покрај тоа, Банкрофт тврди дека е дискутабилно дали Белград сака да го притисне Додик за прашање што потенцијално може да й наштети на неговата политичка позиција. Опозицијата на РС -- особено Српската демократска партија -- е спротивставена на политиката на Демократската партија на Тадиќ.
„Затоа, за Белград, Додик е посигурен партнер отколку актуелните алтернативи“, изјави Банкрофт за SETimes. 
Некои босански Срби се обесхрабрени од растечкиот проевропски став на Србија, давајќи й на Русија шанса да стапи на сцена, рече Банкрофт. 
„Со оглед на тоа што актуелната владејачка коалиција во Србија е цврсто посветена на пристапувањето во ЕУ и почна да говори поотворено за поблиски врски со НАТО, РС дава најдобра можност Русија да обезбеди континуирано влијание во регионот“, вели Банкрофт. 
Но, Тања Топиќ, аналитичарка во Бања Лука, вели дека многумина во меѓународната заедница сметаат оти надминувањето на противењата на Додик ќе зависи многу од Тадиќ. Српскиот претседател ја поддржа кандидатурата на Додик за време на претседателската кампања и односите меѓу СНСД и Демократската партија на Тадиќ се извонредни. 
„Мнозинството на меѓународната сцена смета дека тоа е единствен начин да се влијае на Република Српска“, рече Топиќ за SETimes. Сепак, таа додаде дека претседателот на босанските Срби и неговите политички сојузници ќе одат само дотаму.
„Во оваа фаза не очекувам Додик да се согласи на порадикални измени на уставот, но можни се помали измени“, рече таа. 
Професорот по политички науки на Белградскиот универзитет Предраг Симиќ смета дека прашањето, најверојатно, ќе биде тргнато настрана за некои други времиња, бидејќи меѓународната заедница е пофокусирана на Косово. Враќањето на Белград и Приштина на преговарачката маса е работа број еден во моментов“, рече тој. 
„Овие односи се сега целосно замрзнати и тоа ќе биде поголем приоритет за САД и за ЕУ отколку проблемите во Босна и Херцеговина“, рече Симиќ за SETimes. 
Симиќ смета дека Тадиќ нема големо влијание во РС. „Откако Белград се согласи да ја модификува косовската резолуција во ОН, Борис Тадиќ повеќе не е омилен лик меѓу српските националисти. Милорад Додик сега му го зазеде местото“, рече Симиќ.
