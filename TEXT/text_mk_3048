19/04/2006
(Интернешнал хералд трибјун, Турски дневни вести - 19/04/06; ФТ, АП, Ројтерс, АФКС, Заман - 18/04/06) 
Турскиот претседател Ахмет Неџдет Сезер во вторникот (18-ти април) го одобри новиот гувернер на Централната банка во земјата, со што беше прекината неколкунеделната неизвесност по неговото одбивање на првиот кандидат на владата за ова клучно место. 
Дурмус Јилмаз дојде на местото на Суреја Серденгечти, кој се пензионираше на 14-ти март, на крајот од својот петгодишен мандат, во текот на кој тој й помогна на Турција да заздрави од длабоката финансиска криза што започна во 2001 година. 
Првиот избор на владата за наследник на Серденгечти беше Андан Букукдениз, извршниот директор на финансиската група „Албарака турк“ -- формирана со арапски капитал -- која работи според исламските правила и не наплаќа камата. 
Неговата номинација предизвика загриженост за иднината на политиката на камати на Централната банка, по што таа беше отфрлена од страна на секуларниот претседател на земјата. 
Економист-ветеран, образован во Велика Британија, педесетидеветгодишиот Јилмаз се вработи во Централната банка на Турција (ЦБТ) во 1980 година. Тој беше назначен за директор во 1995 година, и за заменик извршен директор во 1996 година. Јилмаз беше член на извршниот одбор на оваа финансиска институција од 2003 година и дел од комисијата за следење на монетарната политика од 2004 година. 
Преземајќи ја должноста во вторникот, Јилмаз вети дека ќе спроведува цврста монетарна политика, во согласност со обврските на земјата наведени во економската програма спонзорирана од ММФ во висина од 10 милијарди американски долари. Новиот гуверер на ЦБТ го наведе исполнувањето на инфлациските таргети -- 5 отсто во 2006 година и 4 отсто во 2007 и 2008 година -- и постигнување на стабилност на цените за највисоки приоритети. 
„Исполнувањето на овие таргети е нашата основна цел“, рече Јилмаз на неговата прва прес-конференција, ветувајќи дека ќе ја поддржи политиката на раст и вработување на владата, под услов тие да не ги загрозат инфлациските цели. Тој, исто така, вети дека ќе се одржи и режимот на флуктуирачкиот девизен курс. 
„Турција доби златна шанса да се спаси од уништување од инфлацијата во последниве 30 години“, додаде Јилмаз. „Процесот на спасување од инфлација е скоро успешно завршен. Нашата следна цел ќе биде да постигнеме трајна стабилност на цените.“ 
Неговото назначување го поздрави и Светската банка, која обезбеди заеми во висина од повеќе од 15 милијарди американски долари за Турција откако земјата й се приклучи во 1947 година. 
„Финансиските пазари позитивно реагираа на ова назначување“, се вели во изјавата на директорот на Светската банка во земјата, Ендру Воркинк. „Светската банка смета дека тој ќе биде одличен гувернер во важниот период што следи.“ 
Економистите и финансиските експерти, исто така, го сметаат назначувањето на Јилмаз за генерално позитивно. 
„Општо земено ова е прилично здрав избор, тој само треба да му докаже на пазарот дека ќе биде независен“, Ројтерс го цитираше Мајкл Бјукенан, кодиректорот за глобални макро и пазарни истражувања во „Голдмен Сакс енд ко“ во Лондон. „Сметам дека се работи за тоа да се покаже дека монетарната политика ќе биде во голема мерка поврзана со податоците и да се продолжи со релативно неризичниот вид стратегија што банката ја спроведуваше во времето на Серденгечти и да се одолее на политичкиот притисок за намалување на стапките, како и избегнување на прекумерно заслабување на валутата, повторно под политички притисок.“ 
Првиот предизвик на Јилмаз, според Фајненшал тајмс, ќе биде претседавањето со состанокот на комисијата за монетарна политика следната недела. Други важни задачи на агендата на новата влада ќе бидат реконструкцијата на банкарскиот менаџмент, по серијата оставки и пензионирања во последниве недели. 
