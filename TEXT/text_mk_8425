18/10/2011
Бојана Миловановиќ за Southeast European Times во Белград -- 18.10.11
Штрајковите што започнаа минатата недела продолжуваат, додека српскиот полициски синдикат бара подобри работни услови и повисоки плати. Покрај повисоките плати, полицијата сака нов колективен договор за плати, организациски реформи и нови униформи.
„Министерството за внатрешни работи покажа разбирање за нашите барања, но Министерството за финансии ја блокира реализацијата“, рече водачот на Полицискиот синдикат на Србија, Вељко Мијаиловиќ, за SETimes. Тој рече дека веќе две години синдиактот предупредува оти полицајците немаат соодветна зимска опрема.
„Доаѓа уште една зима, а сите полицајци сé уште не добиле зимски јакни и чизми“, објасни Мијаиловиќ. Тој й се извини на јавноста, но рече дека нема шанси да се решат проблемите на друг начин освен со штрајк. 
Податоците на српското Министерство за внатрешни работи покажуваат дека просечната плата на полицајците е меѓу 350 и 400 евра месечно. Оваа служба за безбедност има 45.000 вработени, иако треба да има околу 59.000, според предвидените норми и стандарди. Само во Белград има недостаток од повеќе од 1.000 полицајци. 
Полицискиот синдикат на Србија има околу 15.000 членови. Тие, исто така, бараат владата да го измени законот за полицијата. 
Мијаиловиќ објасни дека синдикатот бара од владата конечно да постави регулатива за систематизацијата на вработените во полицијата, бидејќи без тоа, не може да има зголемување на платите во 2012 година. Синдикатот, исто така, бара соодветна плата за работата во смени.
За време на штрајкот, издавањето лични карти, пасоши и друга документација се врши само во итни случаи, а пограничните премини функционираат со намален број на вработени.
Директорот на полицијата, Милорад Вељовиќ, смета дека синдикатот е во право со своите барања.
„Државата мора да ја сфати важноста на полицијата во одржувањето на безбедноста. Полицијата ги чува сите гранични и административни премини и се бара секогаш кога има високоризични собири, на кои треба безбедност и заштита“, рече Вељовиќ за SETimes. 
