19/04/2013
Мики Трајковски за Southeast European Times во Скопје -- 19.04/.13
Поради нејзиниот 22-годишен спор околу името со Грција, соништата на Македонија за евроатлански пристап и понатаму се во застој, и сега, како што велат аналитичарите, време е на сцена да стапат ОН и да ја решат ситуацијата.
„По распадот на Југославија, добивме статус на суверена држава, одобрен од меѓународната заедница, и станавме членка на ОН. Тогаш стапивме на сцената на светската политика. Но, нерешното прашање околу името со Грција претставува главната причина што дури и по 20 години не можеме да ги исполниме нашите главни цели [на] членство во НАТО и во ЕУ“, рече за SETimes поранешниот македонски министер за надворешни работи, Денко Малевски.
Голем дел од северна Грција се нарекува Македонија и во истиот живеат скоро 3 милиони луѓе. Северот на тој регион, Република Македонија, помал од грчката област и со милион жители помалку, вели дека има исто толку право на името „Македонија“ колку и Грците.
Поради спорот за името со Грција, Македонија беше примена во ОН на 8-ми април под привременото име „поранешна југословенска република Македонија“. Оттогаш 167 држави на ОН ја признаа земјата под нејзиното уставно име, Република Македонија.
Поранешниот македонски дипломат Ристо Никовски изјави за SETimes дека ОН треба да го решат проблемот со Грција бидејќи регионалната безбедност зависи од тоа.
„На оваа држава ѝ беше [одземено] нејзиното уставно име ... [што] целосно го наруши природниот правец и развој на оваа земја. Корените на тоа што се случува денес во Македонија можат да се најдат во начинот на кој Македонија беше примена во ОН. Земјата е оставена сосема сама со сериознa онеспособеност, да се бори за својата иднина“, рече Никовски.
Под покровителство на ОН, Македонија и Грција преговараат за наоѓање решение во врска со спорот околу името од 1991 година. Досега нема никакви резултати.
Во најновиот од низата предлози, посредникот на ОН, Метју Нимиц, минатата недела предложи земјата да се вика „Горна Република Македонија“.
Според белградски Б92, Грција наводно дала согласност Македонија да пристапи во НАТО и да почне преговори за пристапување во ЕУ под предложеното име.
Македонија, за возврат, ќе треба да внесе амандман во својот устав, според кој Горна Република Македонија ќе биде меѓународното име на државата, објави Б92.
Двете држави се очекува да излезат со реакции на предлогот во текот на следните денови и да постигнат договор до средината на мај.
„Македонија може да постапи на два начини: или да го прифати решението на советот за безбедност на ОН преку кое ќе бара компромисно решение со Грција или да се обиде да го откаже или поништи тоа решение и да бара нов прием под нејзиното уставно име, што е многу тешко остварливо“, рече Малевски.
Македонија аплицираше за членство во НАТО во 2005 година и веруваше дека истото ќе биде прифатено во 2008 година, но Грција ја блокираше официјалната покана. Во 2009 година Грција ги блокираше пристапните разговори на ЕУ со нејзиниот сосед поради истото прашање.
По тоа разочарување, Македонија вложи напори да им докаже на 28-те членки на НАТО дека заслужува покана.
Земјата го надгради својот безбедносен систем, вклучително и својата армија, рече за SETimes Марјан Ѓуровски, поранешен портпарол на Министерството за одбрана.
Волфгант Рихтер, помошник началник на Генералштабот на Здружената команда за цивилно-воена соработка на сојузничките сили на НАТО во Неапол, Италија, го искажа признанието на алијансата за напредокот постигнат досега во одбранбените реформи. 
„Направивте сé што може и ... јас сум цврсто убеден дека ако немаше надворешен политички спор со вашето уставно име, веќе ќе бевте член на НАТО“, рече Рихтер на состанокот со македонскиот министер за одбрана, Талат Џафери, и началникот на Генералштабот, генерал-мајор Горанчо Котески, претходно овој месец.
 Што може да се направи за решавање на македонско-грчкиот спор околу името? Кажете ни ги вашите идеи во делот за коментари.  
