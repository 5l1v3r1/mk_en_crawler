25/11/2005
БЕЛГРАД, Србија и Црна Гора -- Специјалниот претставник на ОН за разговорите во врска со статусот на Косово, Марти Ахтисари, се состана со српскиот премиер Воислав Коштуница и со министерот за надворешни работи, Вук Драшковиќ, во четвртокот (24-ти ноември) во Белград. Ахтисари ги повтори принципите на Контакт-групата за косовското прашање, велејќи дека преговорите за статусот ги водат ОН и дека нема крајни рокови за нивното завршување. Коштуница му ја претстави на Ахтисари резолуцијата за Косово, усвоена неодамна во српскиот парламент и го информираше дека Србија го состави својот преговарачки тим.
Тимот ќе го предводат Коштуница и српскиот претседател Борис Тадиќ, а ќе учествуваат и Драшковиќ, претставниците на косовските Срби и советниците на претседателот и на премиерот. Томас Флајнер, професорот на Правниот факултет на Универзитетот во Фринбург ќе биде постојан советник. 
Во другите вести поврзани со ова, австрискиот претседател Хајнц Фишер изрази уверување дека групата предводена од Ахтисари ќе има успех во смирувањето на тензиите во Косово и подготвувањето на теренот за решавање на прашањето на статусот. Фишер го изјави ова по неговиот состанок со неговиот колега од Србија и Црна Гора, Светозар Маровиќ, во четвртокот. (Политика, Данас, Блиц - 25/11/05; Бета, Танјуг, РТС, Б92 - 24/11/05)
