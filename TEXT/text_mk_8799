29/09/2012
Линда Карадаку за Southeast European Times во Приштина -- 29.09.12
Земјите на ЕУ продолжуваат со политиката на отворена врата за членство, изјави за SETimesкомесарот за проширување, Штефан Филе, но предупреди дека аспирантите мора да ги исполнат сите критериуми на ЕУ и да ги задоволат сите услови за да бидат примени.
„Темпото со кое секоја земја напредува кон членството во ЕУ зависи од нејзиното исполнување на утврдените критериуми и услови. Хрватска е добар пример и треба да послужи како поттик: земјата покажа што може да се постигне кога ќе се следат и спроведат потребните реформи“, рече Филе во ексклузивното интервју заSETimes.
Хрватска ќе стане 28-ма членка на ЕУ во јули 2013 година. Црна Гора ги почна преговорите за пристапување во јуни, додека Албанија се обидува да ги исполни клучните приоритети за да стане кандидат за членство.
ЕК трипати досега препорача отворање преговори за пристапување со Македонија, но Македонија сé уште не добила датум за почеток на разговорите.
Позитивните односи со соседите, предуслов на членството во ЕУ, е едно од главните прашања што Србија мора да го оствари за да пристапи во ЕУ, според Филе.
„ЕУ сака Србија да направи чекори кон видливо и одржливо подобрување на односите со Косово“, рече Филе, додавајќи дека еден таков чекор е целосното почитување на принципот на вклучувачка регионална соработка.
„Неодамнешната одлука на Белград да престане да инсистира фуснотата за Косово да биде вклучена на картичките со имињата претставува добредојден чекор и ЕУ ќе се погрижи за нејзино спроведување во практиката“, рече Филе.
Унијата, исто така, бара од Србија целосно да ги почитува одредбите на Спогодбата за енергетската заедница 2005 -- која го обврзува регионот да гради интегриран енергетски пазар -- и да најде решенија за телекомуникациите.
Српското претпријатие за електрична енергија има филијала во Косово, што го лишува Косово од неговата мрежа и приходи таму.
Tелекомуникациите, исто така, мора да бидат една од темите во техничките разговори меѓу Косово и Србија, заедно со енергетските прашања, според Филе. „За овие две прашања, нам ни треба дијалог за да продолжиме и да имаме резултати“, рече тој.
Уште едно прашање е и продолжувањето со спроведувањето на сите договори со добра волја во техничкиот дијалог со Приштина, според Филе. „Потписот на Белград на протоколот за интегриран граничен менаџмент сé уште чека на ред.“
Конечно, Србија треба активно да соработува со ЕУЛЕКС, кој и понатаму има ограничена слобода на движењето на северот од земјата, поради противењето на локалните Срби, кои тврдат дека ЕУЛЕКС ја зазема страната на косовските институции.
Новиот круг разговори Белград-Приштина треба да започне, но форматот, времето и опфатот на дијалогот се сé уште предмет на разговор како со Приштина, така и со Белград, рече тој.
„Ние сакаме дијалогот да води до квалитетно, видливо и одржливо подобрување на односот меѓу Приштина и Белград; накусо, нормализација. Тоа значи дека сите отворени прашања ќе мора да се дискутираат“, рече тој.
Во врска со аспирациите на Косово да биде член на ЕУ, Филе рече дека земјата мора активно да работи на исполнување на дадените стандарди.
Стандардите се движат од спречување и борба против организираниот криминал, тероризмот и корупцијата, до заштита на основните права и слободи -- вклучително и правата на малцинствата -- до управувањето со границата и имиграцијата, заштитата на официјалните документи и податоци и надворешните односи.
„Колку поскоро го направи тоа, толку побргу луѓето ќе ја споделат користа од безвизното патување, како остатокот од Западен Балкан“, рече Филе
