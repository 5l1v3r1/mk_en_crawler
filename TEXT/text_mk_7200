11/10/2012
Сафет Кабашај за Southeast European Times во Приштина -- 11.10.12
Комесарот за проширување на ЕУ, Штефан Филе, во средата (10-ти октомври) во Брисел го претстави Пакетот за проширување 2012. Пакетот вклучува извештаи за напредокот на пет балкански земји, Турција и Исланд, како и аналитички извештаи за Хрватска и за Косово.
Комисијата препорача Албанија да добие кандидатски статус, при што остануваат уште услови што треба да се исполнат. Статусот зависи од комплетирањето на клучните мерки во областите на реформите на судската и јавната администрација и ревизијата на парламентарните процедурални регулативи.
Препораката ќе биде проследена до Советот на министри на ЕУ „веднаш штом ќе се постигне потребниот напредок“.
Една од работите истакнати во извештајот на ЕК беше „посветеноста што Албанија ја покажа во борбата против корупцијата и организираниот криминал, вклучително и проактивните истраги и судења на ваквите случаи“.
Албанскиот заменик-министер за интеграции Грида Дума изјави за SETimes дека оваа одлука не е изненадување за властите во Тирана, како и дека тие ќе ги преземат потребните реформи.
„Реформите во јавната администрација се целосно решливи и се однесуваат на градењето на човечките капацитети ... оние за парламентарните реформи, мало прашање за кое се дискутира, се многу помалку проблематични од прашањата што се решени досега“, рече Дума.
Друга земја што се придвижува напред на патот кон пристапувањето е Србија -- ЕК заклучи дека земјата и понатаму ги исполнува политичките критериуми и условите на Процесот на стабилизација и асоцијација.
„Динамиката на реформите мора да се обнови и е потребно видливо и одржливо подобрување на односите меѓу Србија и Косово, што постепено би требало да резултира со целосна нормализација на односите меѓу Србија и Косово“, вели комисијата.
Но, како што се вели во извештајот, земјата треба допрва да постигне напредок во еден клучен приоритет.
„Потребно е видливо и одржливо подобрување на односите меѓу Србија и Косово, за двете да можат да продолжат по своите патеки кон ЕУ“, вели ЕК. „Решавањето на проблемите во северно Косово, со истовремено почитување на територијалниот интегритет на Косово и конкретните потреби на локалното население, ќе биде основен елемент на овој напредок.“
Српскиот премиер Ивица Дачиќ рече дека бил „вознемирен“ што територијалниот интегритет на Косово бил споменат во документите на ЕК.
„Наместо да помогне за отпочнување на дијалогот [со Приштина], ова може да го затвори. Можеби ќе беше пофер да се побара од Србија да ја признае независноста на Косово, наместо да го признае интегритетот на државата ...“, рече Дачиќ по добивањето на извештајот од претставникот на ЕУ во Србија, Венсан Дежер.
Што се однесува до Косово, ЕК усвои Физибилити студија за земјата и потврди дека Косово е во голема мера подготвено да отвори преговори за Спогодбата за стабилизација и асоцијација (ССА).
Премиерот Хашим Тачи ја поздрави позитивната оценка.
„Ова претставува зелено светло за Косово да отпочне преговори за ССА, што е голем чекор напред во напредокот на Косово кон ЕУ“, му рече Тачи на својот кабинет. 
Комисијата ќе предложи преговарачки директиви за спогодбата откако Косово ќе постигне напредок во исполнувањето на краткорочните приоритети. Тачи ги повика министрите да ја зголемат посветеноста на исполнувањето на преостанатите критериуми.
Министерката за европски интеграции, Флора Цитаку, им рече на новинарите дека краткорочните критериуми што се определени за Косово од страна на ЕК не претставуваат неостварлив предизвик.
„Тие се остварливи и мерливи критериуми кои можеме да ги исполниме за три до четири месеци. Покрај тоа, многу од нив се веќе усвоени од владата, како што е законот за конфискување имот или секундарната легислатива. Според тоа, многу барања поднесени од ЕК се во финалната фаза“, рече Цитаку.
Иако доаѓа премногу доцна за Косово, препораката на ЕК претставува ветувачки момент за дипломираниот студент по право Куштрим Ходај (28).
„Влегувањето во договорни односи со ЕУ ќе диктира подобро управување во Косово, бидејќи институциите ќе се следат внимателно во понатамошните чекори кон интеграцијата во ЕУ“, рече Ходај за SETimes.
Комисијата по четврти пат препорача почеток на преговорите со Македонија, но препораката е поинаква оваа година, при што се прави директна врска меѓу почетокот на преговорите и наоѓањето решение за тековниот спор околу името кој земјата го има со Грција.
„Добивањето на оваа препорака можеби не е ништо ново за Македонија, но начинот на кој е дадена оваа препорака во извештајот и целата атмосфера што е создадена околу Македонија е многу позитивна, можеби најпозитивна досега“, рече за SETimesвицепремиерката за евроинтеграции, Теута Арифи.
„Она што е важно е да се одржи овој позитивен тренд во нашите односи со ЕУ и да ги продолжиме нашите заеднички активности“, рече таа.
Иако Црна Гора е единствената земја на Балканот што почна преговори за пристапување со ЕУ оваа година, во извештајот остро се посочуваат клучните проблеми во земјата, како што е борбата против корупцијата и организираниот криминал и слабата економија.
ЕК вели дека Црна Гора сé уште значително ги исполнува политичките критериуми, но вели дека на земјата й се потребни видливи резултати во областа на правосудството и владеењето на правото, особено во борбата против корупцијата и организираниот криминал на високо ниво.
„Овој извештај за напредокот е доказ дека Црна Гора е на вистинскиот пат и дека ЕУ ги препознава нашите напори да ги идентификуваме неопходните реформи и да ги спроведеме за да ги усвоиме европските стандарди“, рече црногорскиот премиер Игор Лукшиќ.
Тој рече дека отворањето на преговорите меѓу Црна Гора и ЕУ ја поттикна владата да работи повеќе и подобро во интерес на граѓаните.
„Сигурен сум дека ќе ги здружиме напорите, ќе ја потврдиме Црна Гора како сериозен партнер, како и дека успехот на Црна Гора ќе ги води и другите земји во регионот на нивниот пат кон ЕУ“, рече Лукшиќ.
Момчило Радуловиќ, генерален секретар на Европското движење во Црна Гора, рече дека извештајот за напредокот објективно го доловува имиџот на црногорското општество.
„Генералната слика е позитивна и има оптимистичка нота, но проблеми сé уште има, и ќе не придружуваат додека не влеземе во ЕУ“, рече Радуловиќ за SETimes. „Главните проблеми се однесуваат на владеењето на правото, судството и ефикасната борба против корупцијата и криминалот. Отсуството на некои силни тонови дојде како резултат на впечатокот на Брисел дека има добра комуникација со владата во Подгорица. Сé ќе биде појасно откако ќе добиеме услови што треба да се исполнат за во суштина да отпочнат преговорите, кои се очекуваат следната година.“
Во Босна и Херцеговина (БиХ) не е постигнат скоро никаков напредок, рече специјалниот претставник на ЕУ, Питер Соренсен.
„Видовме високо ниво на реторика за интеграцијата во ЕУ -- но малку дејствување и малку резултати. Ова е многу разочарувачки и значи дека Босна и Херцеговина заостанува зад регионот. Тоа мора да се промени, бидејќи има јасни задачи што треба да се завршат“, рече тој.
Комисијата заклучи дека БиХ постигна ограничен напредок кон исполнување на политичките критериуми и постигнување пофункционални, координирани и одржливи институционални струкури.
 Дописниците на SETimes Линда Карадаку во Тирана, Игор Јовановиќ во Белград, Недељко Рудовиќ во Подгорица, Билјана Лајмановска во Скопје и Ана Ловаковиќ во Сараево дадоа свој придонес за овој извештај.  
