26/01/2006
БЕЛГРАД, Србија и Црна Гора -- Националниот совет за соработка со Трибуналот на ОН за воени злосторства се очекува во четврток (26-ти јануари) да одлучува дали ќе им одобри пристап на обвинителите на ОН во Хашкиот трибунал до информациите и документите што ги бараат. Министерот за човекови права на Србија и Црна Гора, Расим Љајиќ, кој, исто така, претседава со националниот совет, во средата рече дека со одобрувањето на барањето ќе се осигури целосно исполнување на барањата на обвинителите и ќе се отстранат сите сомневања дека Белград ги крие документите. 
Во другите вести од средата, српскиот заменик-обвинител за воени злосторства, Јасна Јанковиќ, објави дека се во тек околу 40 истраги за наводни воени злосторства. Десет од истрагите се поврзани со масовните гробници пронајдени во белградското предградие Батајница, во кои се наоѓаа телата на околу 500 косовски Албанци, убиени во 1999 година. (Бета, РТС, Б92, Танјуг - 25/01/06)
