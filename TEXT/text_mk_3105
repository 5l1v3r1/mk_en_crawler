12/06/2006
Од Георги Митев-Шантек за Southeast European Times во Белград -- 12/06/06
Беа потребни само 17 минути за Холандија да го постигне победничкиот гол и да го направи успешниот прв чекор во неделата (11-ти јуни) во „Групата на смртта“ на Светскиот куп во Германија. Во преполниот Централстадион во Лајпциг, 43.000 гледачи имаа шанса да ја видат супериорната игра на еден фудбалер -- Арјен Робен. Напаѓачот на Челзи доби долга топка од Робин ван Перси, трчаше 20 метри и ја пикна топката под голманот на Србија и Црна Гора, Драгослав Јевриќ. 
Одбраната на Србија и Црна Гора беше премногу далеку на игралиштето. Јасно беше дека „фантастичната четворка“ не е толку фантастична без Немања Видиќ, кој беше суспендиран за еден натпревар. 
Две минути пред Робен да постигне гол, „шпанските“ напаѓачи на Србија и Црна Гора -- Саво Милошевиќ (Осасуна) и Матеја Кежман (Атлетико Мадрид) се судрија за топката што Предраг Ѓорѓевиќ ја пресече, пред голманот на „Портокаловите“, Ван дер Саар. Тоа беше прва вистинска шанса за Србија и Црна Гора, а во остатокот од натпреварот тие имаа и уште неколку други шанси. 
Во второто полувреме, сепак, Холанѓаните ја забавија играта, додека замената на Србија и Црна Гора, Огњан Короман, внесе нова живост во играта на неговата страна. Трчајќи од средината на игралишетото, тој ги принуди своите соиграчи да бидат поподвижни и да остварат неколку добри удари. Тренерот Илија Петковиќ направи неколку промени во тактиката, а Игор Дуљај успешно го стиши Робен. Другата замена, 2,02 високиот Никола Жигиќ дојде на позицијата на Саво Милошевиќ и се обиде да ја нападне Холандија веднаш по полувремето. Короман и Жигиќ неколкупати го тестираа Ван дер Саар.
Притискајќи за изедначување Србија и Црна Гора остави голем простор на другиот крај за Холанѓаните, но тоа немаше кој да го искористи. Руд ван Нистелрој беше практично невидлив целиот натпревар, како и неговиот колега Матеја Кежман од страната на Србија и Црна Гора. Покрај неколкуте иницијативи на Робен, единствена вистинска опасност во второто полувреме дојде од слободниот удар на Ван Перси. До крајот фудбалерите на Србија и Црна Гора си ја повратија довербата и ги потиснаа Холанѓаните, но им недостигаше една работа -- поддршка за осамениот напаѓач Жигиќ. И покрај подобрената игра, „Сините“ останаа покуси за еден гол. 
Победа си е победа, и Холанѓаните заслужено добија три поени. Но, тренерот Марко ван Басен, можеби е посреќен со поените отколку со играта. Петковиќ и неговиот тим, пак, имаат пет дена да се подготват за уште поголемиот предизвик - Аргентина. 
