15/04/2007
ЊУЈОРК, САД -- Советот за безбедност на ОН одлучи овој месец да испрати мисија за утврдување на фактите во Приштина и Белград, рече во петокот (13-ти април) рускиот претставник во ОН. Витали Чуркин додаде дека Советот се согласил да направи сеопфатен преглед на напредокот на Косово од конфликтот во 1999 година. Белгискиот амбасадор во ОН, Јохан Вербеке, се очекува да ја предводи мисијата на Балканот. Српскиот премиер Воислав Коштуница го пофали овој чекор, инсистирајќи на тоа дека истиот ќе претставува „прв и важен чекор во отпочнувањето на нов процес на преговори“.
Во другите вести од петокот, австрискиот канцелар Алфред Гусенбауер во интервјуто за Ројтерс изјави дека меѓународната заедница треба да најде решение за косовското прашање што нема да ја понижи Србија. Тој рече дека неговата канцеларија одржува разговори со претседателот Борис Тадиќ околу начините за спроведување на клучните елементи од планот за Косово, што го подготви поранешниот фински претседател Марти Ахтисари, што ќе им овозможи на Србите и етничките Албанци „да излезат од ситуацијата со подигнати глави“. 
Во меѓувреме, во Косово, локалната полиција уапси седум етнички Албанци во врска со неуспешниот обид за атентат на Антон Бериша, директорот на претпријатието за телекомуникации на покраината. Тројцата осомничени беа фатени веднаш по нападот во четвртокот при кој еден полицаец беше сериозно повреден. (РТС - 15/04/07; Политика, Данас, Бета, Б92, Танјуг - 14/04/07; AП, УПИ, Ројтерс, АФП, Б92, Бета, Танјуг - 13/04/07)
