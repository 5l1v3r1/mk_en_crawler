30/05/2008
СТОКХОЛМ, Шведска -- Шефот за надворешна политика на ЕУ, Хавиер Солана, и генералниот секретар на ОН, Бан Ки-Мун, се состанаа во четвртокот (29-ти мај) во Стокхолм, каде што се согласија да й предадат значителни надлежности на УНМИК на владата на Косово по 15-ти јуни, кога уставот на Косово влегува во сила. Тие, исто така, разговараа за идното распоредување на ЕУЛЕКС, полициската и правната мисија на ЕУ во Косово. 
Во Косово, претседателот Фатмир Сејдиу во четвртокот изјави дека УНМИК ќе задржи симболично присуство во Косово, сé додека е на сила Резолуцијата на Советот на безбедност на ОН 1244. „Ние сакаме да заврши мандатот на УНМИК“, истакна тој. 
Исто така во четвртокот, словенечкиот премиер Јанез Јанша рече дека ЕУ очекува НАТО да остане во Косово уште пет години, заедно со ЕУЛЕКС. Јанша, чија земја претседава со ЕУ, за францускиот телевизиски канал „Франс 24“ изјави дека очекува мировната мисија на НАТО постепено да се повлекува.
Во меѓувреме, на 14-тиот состанок на Механизмот за следење на стабилизацијата и асоцијацијата за Косово, што се одржа во четвртокот во Приштина, премиерот Тачи ја опиша интеграцијата во ЕУ како „национална агенда која зависи од динамиката на реформите на косовските институции“. Директорот на Европската комисија за Западен Балкан, Пјер Мирел, повика на судски реформи и интензивирана борба против корупцијата и криминалот. (Eкспрес, Лајм, Коха Диторе, Зери - 30/05/08; Ројтерс, Макфакс, Балканвеб, КТВ, РТК, Телеграфи, Алсат - 29/05/08)
