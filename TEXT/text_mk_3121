13/04/2006
(Блиц, Dnevnik.bg, Девет часот, Букурешки дневни вести - 13/04/06; Ројтерс, АП, ББС, ВОА, Еуроњус, Радио Б92, Софиска новинска агенција, Медиапул - 12/04/06)
Во делови од Србија, Романија и Бугарија беа воведени вонредни мерки, кога во средата (12-ти април) реката Дунав ги достигна своите рекордно високи нивоа во последниве децении. Во четврток и петок се очекува континуираните врнежи уште повеќе да го подигнат нивото на втората по големина река во Европа.
Во Србија ситуацијата се вели дека е најлоша во северната покраина Војводина, која беше прва погодена од поплавите, кога Дунав и нејзината притока Тиса поплавија стотици хектари обработливо земјиште и принудија стотици луѓе да ги напуштат своите домови. Илјадници војници беа испратени во регионот да помогнат во засилувањето на преградите со вреќи со песок. 
„Ситуацијата е многу сериозна“, рече српската министерка за земјоделство, Ивана Дулиќ-Марковиќ, во средата. „Тиса достигна невидени нивоа во изминативе 200 години.“ 
Претставник на војводинскиот одбор за менаџмент со води очекува ситуацијата да биде „драматична“ уште неколку дена. 
Српските власти воведоа вонредни мерки во областите долж реката Дунав и уште две нејзини притоки, реките Сава и Тамиш, за кои, исто така, се вели дека се излеваат. 
Ниските делови на Белград во средата беа поплавени, кога нивоата на Дунав и Сава се подигнаа за 20 сантиметри над рекордните нивоа забележени во 1981 година. Најкритични зони во градот беа преградени со вреќи со песок и беа повикани војници да помогнат со заштитните мерки. 
Во Романија и Бугарија властите во средата, исто така, презедоа вонредни мерки кога Дунав поплави делови од двете земји. Ниту една од нив не заздраве целосно од рекордните поплави минатата година, кои одзедоа голем број животи и предизвикаа штета од милиони евра. 
Во романскиот кантон Тулчеа седум од преку 70 куќи зафатени од поплавите во средата беа целосно уништени. Повеќе од 50 луѓе, според Ројтерс, беа евакуирани од селото во делтата на Дунав Смардан. Околу 4200 хектари обработливо земјиште завршија под вода. 
Во кантонот Браила, каде што Дунав е 30 сантиметри над своето нормално ниво, властите, исто така, презедоа превентивни мерки, засилувајќи ја браната Ноианул-Чискани со песочни вреќи. Околу 100 луѓе мораше се евакуираат во Калафат, откако браната што ја дели реката Дунав од главниот одводен канал пукна, објави во четвртокот романскиот весник на англиски јазик Девет часот. Поплавите, исто така, предизвикаа лизгање на земјиштето во близина на општината Дунареа, предизвикувајќи проблеми во сообраќајот на патот Чернавода-Харсова. 
Експертите во Бугарија предупредија дека највисокиот бран ќе дојде во земјата во четврток. Тие велат дека Дунав, најверојатно, ќе го надмине нивото од 960 сантиметри на севернозападното пристаниште Видин, 30 сантиметри над критичното ниво. Ова ќе го сруши рекордот од 1941 година, кога Дунав го поплави градот. 
Во средата властите ги евакуираа штитениците од домот за деца без родители и првиот кат од болницата во Видин. Градоначалникот Иван Ценов препорача мајките со малите деца да го напуштат градот. Училиштата и градинките се затворени, локалната администрација вели дека е подготвена да започне со евакуација на луѓе ако се јави потреба за тоа. 
Во пристаништето Лом, надојдената река го поплави градскиот парк, складиштата во близина на пристаништето, зградата на пристанишната администрација, царинскиот објект и локалниот плоштад, објави во четвртокот Софиската новинска агенција. 
