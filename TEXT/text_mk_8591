10/02/2012
Сафет Кабашај за Southeast European Times во Приштина -- 10.02.12
Новинарите и уредниците во Косово велат дека владината одлука за укинување на 16-те отсто данок на додадена вредност (ДДВ) за медиумите е неопходен чекор во насока на стабилизирање на дејноста.
Оваа одлука е од корист за повеќе од 100 радиотелевизиски претпријатија и повеќе од 20 дневни весници и списанија. Укинувањето на ДДВ е особено важно за радиотелевизиските станици, кои имаат високи трошоци, поради нивниот скап, дигитализиран процес.
„Ова е значаен придонес за зајакнување на одржливоста на медиумите во време кога тие се соочуваат со бројни проблеми“, рече за SETimes Имер Мушколај, извршен менаџер на косовското Здружение на професионални новинари. 
ДДВ е данок на профит на еден производ -- разликата меѓу тоа колку чини производството на еден предмет и цената по која се продава. Наплатите се вршат секојпат кога еден бизнис во синџирот на снабдување купува или произведува производ и го препродава. 
Премиерот Хашим Тачи вети дека ќе го елиминира ДДВ за медиумите, во текот на предизборната кампања во 2010 година. 
Многу медиумски организации зависеа финансиски од странските донации и рекламите на владините министерства. Но, владата престана со реклами минатата година, а меѓународните донации почнаа да исчезнуваат.
Наиле Селимај Красниќи, претседателка на Комисијата на Комисијата за независни медиуми, изјави за SETimes дека одлуката е особено продуктивна за увезената опрема за медиумите. Таа вели дека радиотелевизиите барале помош од Комисијата за независни медиуми (ИМЦ) за олеснување на увозот на нивната опрема, нешто што нејзината институција не можела да го обезбеди поради правни ограничувања.
„Во време кога косовските медиуми се соочуваат со сериозни предизвици, особено по одлуката на владата за забрана на рекламирањето во медиумите, укинувањето на ДДВ претставува големо олеснување за медиумскиот пазар на Косово, кој е релативно мал“, рече за SETimes Ментор Шаља, заменик генерален-директор на косовскиот Јавен радиотелевизиски сервис. 
Шаља вели дека одлуката ќе помогне да се воспостави слобода на медиумите, со оглед на тоа што медиумите сега ќе имаат повеќе пари да трошат на известување и развој. 
„Укинувањето на ДДВ значително ќе им помогне на медиумите за брза дигитализација, бидејќи тоа е сложен и скап процес“, рече Шаља, додавајќи дека укинувањето на ДДВ ќе биде корисно, исто така, за локалните бизниси во Косово, бидејќи тие плаќаат огромни суми за рекламирање.
Мушколај се сомнева дека укинувањето на ДДВ е директно поврзано со независноста на уредувачката политика. 
„Некои професионални новинари и медиуми знаеја да работат во интерес на објективното јавно известување, дури и пред оваа одлука, и ќе продолжат да го прават тоа. Некои новинари и медиуми служат како портпарол на институциите и не им е грижа за уредувачката независност. Тие имаат друга мисија“, вели тој.
Адријан Ќолаку, уредник на дневниот весник Зери, се согласува дека укинувањето на ДДВ ќе ја унапреди медиумската одржливост и уште повеќе ќе го стабилизира неговиот весник, индиректно спроведувајќи независност и професионализам.
„Индиректно, одржливоста и независноста на медиумите ќе биде ефикасна за општеството од основна причина што ќе го штити јавниот интерес и човековите права“, рече Ќолаку за SETimes. 
Но, додека владата тврди дека ги решава проблемите на медиумите, Ќолаку вели дека владата треба најпрво да биде потранспарентна со медиумите.
„Повеќе од една година [владата] нема портпарол. Во некои случаи, одделни министри ги прекинуваат врските со медиумите ако се критикувани за злоупотреба или кршење на законот, и тоа е нешто што ние го искусивме во два случаи, во изјави за нашиот весник“, вели тој.
