07/06/2006

Популарната американска актерка Елиза Душку, позната по улогите во „Вистински повик“, „Бафи, убиецот на вампири“, беше топло пречекана за време на тридневната посета на Косовo, родното место на нејзиниот татко. Таа се состана со премиерот Агим Чеку и положи цвеќе на гробот на косовскиот претседател Ибрахим Ругова. Душку беше во регионот за да присуствува на фестивалот на песни во Албанија. 
*** 
 Хрватска загуби од Полска со 1:0 во загревачкиот натпревар пред Светското првенство во Германија во 2006 година. Во меѓувреме, Турција -- која не се квалификуваше за Купот, но учествуваше во пријателските натпревари пред настанот -- ја победи Саудиска Арабија со 1:0. 
*** 
 Tурската поп ѕвезда Таркан одржа концерт на 2-ри јуни во Софија, изведувајќи ги пред воодушевената публика: „Дуду“, Шикидим“ и „Кис“. Тој испеа и песни од неговиот нов албум на англиски јазик „Come closer“.
*** 
Петтиот меѓународен театарски фестивал во Зеница, Босна и Херцеговина, заврши на 1-ви јуни. Сараевскиот народен театар ја освои наградата за најдобра претстава и најдобра режија со продукцијата на „Легендата на Али-паша“. 
*** 
Првата Балканска сценско-уметничка размена се одржа од 1-ви до 4-ти јуни во Грција. Вкупно 170 танчерски, театарски и музички претпријатија од 12 земји во Југоисточна Европа учествуваа на настанот, чија цел е промовирање на балканските изведувачи. Истата ќе се одржи повторно за две години.
*** 
Азра Газдиќ од Тузла е новата Мис на Босна и Херцеговинa, која победи во конкуренција на 22 други натпреварувачки на настанот што се одржа на 4-ти јуни. Газдиќ ја освои и титулата на Мис на Федерацијата на БиХ. 
*** 
 Mакедонскиот поет Јован Стрезовски и словенечкиот поет Алеш Штегер се добитници на наградата Книжевно жезло за 2006 година на Друштвото на писателите на Македонија. Здружението, исто така, објави и избор на нивните дела. 
*** 
До 11-ти јуни во Букурешт се одржуваат Денови на српскиот филм. Помеѓу филмовите што ќе бидат прикажани се: „Професионалец“ и „Зона Замфирова“ на Душан Ковачевиќ, и „Ивкова слава“ на Здравко Шотра. 
 (Разни извори – 31/05/06 – 07/06/06)  
