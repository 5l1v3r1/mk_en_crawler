02/02/2012
Ивана Јовановиќ за Southeast European Times во Белград -- 02.02.12
Српската влада има околу шест месеци да најде партнер кој ќе управува со фабриката за челик во Смедерево, која ја купи за еден американски долар од „Јуес стил“ оваа недела; во спротивно продолжувањето со непрофитабилна работа би го оптоварило државниот буџет, велат експертите.
Млаѓан Динкиќ, претседател на Обединетите региони на Србија и поранешен министер за финансии, рече дека државата првично ќе успее да ги избегне значителните загуби бидејќи Јуес стил оставил нето побарување на нивна сметка за финансирање на производството неколку месеци.
„Ова купување мора да биде привремено. Ако во текот на следните шест месеци не се најде стратешки партнер -- идеално со свои сопствени рудници за да може да ја намали цената на суровините, како и да има пазар во ЕУ -- ова ќе биде најголем проблем на новата влада“, рече Динкиќ за SETimes. 
„Јуес стил“ ја продаде фабриката на владата во вторникот (31-ви јануари) за еден американски долар. Договорот овозможува 5.400-те вработени во фабриката да останат вработени додека државата бара нов договор. 
„,Јуес стил’ забележа загуби во текот на последниве две години наместо профит, што доведе [до ситуација во која] продавањето на бизнисот не може да оствари позитивни цифри“, рече премиерот Мирко Цветковиќ. 
„Јуес стил“ ја купи фабриката во 2003 година за 25 милиони евра. 
Министерот за економија и регионален развој, Небојша Чириќ, изјави за SETimes дека владата ја купи фабриката бидејќи нејзиното затворање би имало широки последици по економијата. Железничката индустрија, фабриката за вагони во Краљево и целата машинска индустрија би ги почувствувале последиците од затворањето, рече тој. 
Цветковиќ рече дека владата се нашла во ситуација каде што морала да покаже подготвеност за преземање на трошоците на производството. Тој рече дека државниот буџет ќе биде приспособен за да не се зголеми дефицитот.
Млаѓен Ковачевиќ, член на Академијата на економски науки, рече дека ќе биде тешко да се најде нов сопственик за фабриката.
„Мислам дека ,Јуес стил’ се обиде да ја продаде фабриката [и] дојде до заклучок дека продажбата на производите нема да порасне и дека ќе има нови загуби. Тоа го покренува прашањето за државата Србија -- на кого тие ќе му продадат и по каква цена“, рече Ковачевиќ за SETimes. 
„Во кризни времиња, цените на обоените метали и црната металургија драстично паѓаат и обратно. Не мислам дека ќе биде лесно да се најде стратешки партнер. Би било добро тоа да биде Кина.“
Други, како што е Никола Мајински, секретар на Здружението на рудници на метали, се повеќе оптимисти. 
„Имаме многу искуство во челичната индустрија, која бележи пораст од 6,8 отсто на глобално ниво. Опкружувањата на Србија се природен пазар на челик“, рече тој за SETimes. 
