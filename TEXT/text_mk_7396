04/07/2012
Од Катица Ѓуровиќ за Southeast European Times во Белград -- 04/07/12
Милан К. (56) живее на улиците на Белград најмалку 13 години, еден од илјадниците српски граѓани кои немаат лични документи, и се лишени од многу права, вклучително и помош за работа, лекување и право на глас.
Новиот закон за живеалиште кој им овозможува на граѓаните без постојана адреса да добијат лични карти и други документи, беше усвоен во ноември 2011 година, на иницијатива на народниот правобранител Саша Јанковиќ.
Но, оттогаш, малку е направено за спроведување на законот -- што остава многу бездомници на улиците, без да знаат дека државата може да им помогне. 
Милан е еден од околу 3.000 бездомници кои живеат во Белград, поминувајќи денови и ноќи во парковите и под мостовите. 
„Во зима спијам во вагоните, автобусите и трамваите. Понекогаш, ако имам среќа, поминувам ден или два во засолништата за старите и возрасни луѓе“, рече тој.
Тоа засолниште е единствената институција во Србија која прифаќа луѓе без документи. Во други, неопходно е да се има барем лична карта. 
Новата легислатива има за цел да ја подобри позицијата не само на бездомниците, туку и на сите оние кои немаат валидни документи, вклучително и Ромите, бегалците и барателите на азил. Истата дава можност луѓето без дом да ги пријават за свое живеалиште социјалните центри, што ќе им овозможи да аплицираат за лична карта, здравствено осигурување или помош од Државната служба за вработување.
Милан одмавнува со главата, запрашан дали слушнал за можноста.
„Не знам за тоа, но каква е користа од тоа? Немам пари да платам за лична карта. Знам дека нема да добијам работа или место за живеење со новите документо. Тоа е добра идеја, само ако може да се добие вистинска помош како храна, сместување“, рече Милан за SETimes. 
Според Јанковиќ, српските политичари го игнорираат овој проблем со години.
„Надлежните државни власти и јавните служби не сториле ништо, вклучително првата и најважна работа: да ги подготват потребните формулари и процедури и да ја информираат јавноста, особено бездомниците за законот. Главната причина зошто толку мал број луѓе е регистриран за шест месеци е дека многумина сé уште не знаат за законот, нивните права и како да ги остварат тие права“, рече Јанковиќ за SETimes. 
Според Министерството за труд и социјална политика, само 26 луѓе се регистрирани. Студијата на невладината организација Центар за домување, во март 2012 година објави дека во Србија има 30.000 луѓе без лични карти.
„Причината за слабиот одговор ... е дека правните постапки за спроведување на законот бараат време. Сé уште не сме ги усвоиле подзаконските акти и регулативата. Чекаме согласност од Министерството за внатрешни работи“, изјави за SETimes Драган Вулевиќ, шеф за административни и надзорни задачи во Министерството за труд и социјална политика.
Центарот за социјална работа во Белград вели дека тие, исто така, ги чекаат подзаконските акти кои ќе ги одредат обврските и процедурите. 
Ситуацијата е слична во другите земји низ целиот регион. Хрватска и Босна и Херцеговина сé уште планираат да усвојат закони за живеалиште, кои ќе обезбедат нови адреси и документи за бездомниците.
