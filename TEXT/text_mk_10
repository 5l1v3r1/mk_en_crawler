28/02/2005
Од Зоран Николовски за Southeast European Times во Скопје -- 28/02/05
Отворената политика на НАТО, изложена на самитот во Истанбул и многупати потврдена од страна на врвните претставници, влеа надеж кај земјите од Јадранската група - Албанија, Хрватска и Македонија - дека ќе можат да станат дел од Алијансата во блиска иднина. Македонија ќе продолжи со реформите во одбраната, еден од главните критериуми за членство, а земјата доби признание за својата улога во глобалната коалиција против тероризмот. Но, колку се реални ветувањата на премиерот Владо Бучковски дека ќе ја одведе Македонија во НАТО до 2006-та година? Иднината, се согласувааат поголемиот број аналитичари, зависи од голем број фактори.
 Во своето прво обраќање до македонскиот парламент по неговото станување премиер, Бучковски вети дека неговиот заменик во министерството за одбрана, Јован Манасиевски, ќе ја донесе Македонската Армија (АРМ) во дополнителна согласност со стандардите на НАТО и интероперативност, продолжувајќи со значителните промени направени во изминативе две години. За тоа време, бројот на активниот воен кадар беше намален од 20.000 на сегашните 8500 војници. Според македонскиот претседател Бранко Црвенковски, кој, исто така, е врховен командант на војската, професионализирањето на војската ќе заврши до крајот од 2007-та година, а можно е дури и до средината на 2006-та година, доколку бидат пронајдени дополнителни средства. 
Како дел од реформите, воените единици беа реструктурирани и поделени во согласност со организациската структура на армиите во земјите-членки на НАТО. По сугестија на експерти во НАТО, АРМ беше реориентирана кон лесни специјални наменски единици, а опремата беше рационализирана со цел да се добие мала, мобилна и добро вооружена армија. 
АРМ ангажираше свои мировни контигенти во ИСАФ мисијата во Авганистан и мисијата Слобода на Ирак во Ирак. Македонските единици добија признание за својата улога во овие мисии - факт кој, велат властите, сведочи за успехот на процесот на реформи. 
„Штотуку се вратив од Ирак каде [македонските] трупи стојат рамо до рамо со американските и здружените сили со цел да помогнат во создавањето на еден слободен Ирак“, рече американскиот секретар за одбрана Доналд Рамсфелд за време на неговата посета на Македонија во септември 2004-та година. „Утрово, министерот [за одбрана] и јас ја имавме привилегијата да им дадеме награди на тројца македонски војници кои помогнаа да се спасат животите на Американци во Ирак“.
Рамсфелд додаде дека Соединетите Американски Држави го поддржуваат суверенитетот и територијалниот интегритет на Македонија, процесот на реформи и нејзината визија да стане дел од НАТО.
Генералниот секретар на НАТО Јап де Хоп Шефер даде слична оценка за време на средбата со Бучковски во октомври 2004-та година. „Македонските војници под знамето на НАТО и рамо до рамо со други припадниции на армиите на земјите-членки на НАТО и партнерите покажаа високи резултати и се за пример во анти-терористичката коалиција“, рече тој.
„Може да сметате на моја целосна ангажираност и посветеност во однос на она што го гледаме како единствена иднина за Република Македонија, а тоа е евро-атлантска интеграција“, додаде де Хоп Шефер.
Министерството за одбрана, како дел од својата програма за интегрирана гранична контрола, ја предаде контролата на три од четирите гранични линии во земјата на пограничната полиција. Почнувајќи од мај 2005-та година, таа полиција, според министерството, ќе ја преземе безбедноста на границата со Србија-Црна Гора. 
АРМ веќе се ослободи од тенковите, донација од бугарската армија, како и од два авиони Сухој. Направени се и промени во планирањето и користењето на буџетот, кој сега главно е насочен кон модернизирање на армијата. Министерството за одбрана ги елиминира несуштинските и непотребните функции, како што се армиските здравствени институции, рестораните и други услужни капацитети. 
Дали е ова доволно? Во неколку прилики, претставници на НАТО истакнаа дека реформите во одбраната не се единствениот критериум. Членството во НАТО бара стабилни политички услови, владеење на демократијата и законот. Една од најзначајните задачи е процесот на реформи во судството. 
Македонските политичари признаваат дека најголемите предизвици остануваат. „Ако реформите во одбраната се одвиваат добро, треба да ги завршиме реформите во судството, како и да ги исполниме политичките критериуми“, рече Бучковски, ветувајќи дека ова ќе се случи во текот на оваа година. 
Политичките партии во земјата едногласно се согласуваат дека членството во НАТО е стратегиски приоритет. Јавнто мислење, исто така, силно го поддржува тоа. Последните анкетни резултати, објавени на веб-страницата на министерството за одбрана, покажуваат дека 64 отсто од Македонците го поддржуваат членството, 15 отсто немаат став околу ова прашање, а само 20 отсто се против приклучување кон Алијансата. 
Но, дали Македонија ќе добие покана во 2006-та година, како што предвидува Бучковски? Секако, политичката и безбедносната ситуација на Балканот го забрзува процесот на интеграција. Годинава би можел, меѓу другите работи, да се види почетокот на преговорите околу финалниот статус на Косово. Ситуацијата во Косово, сукцесивно, има последици за безбедноста во Македонија. Многу аналитичари веруваат дека секое потенцијално превирање би можело да биде ублажено преку што поскоро членство во НАТО. 
Иако некои извори - на пример, еден извештај објавен во јануари од дневниот весник Утрински Весник - сугерираат дека поканата од НАТО би можела да дојде дури и порано од 2006-та година, владини извори соопштуваат за Southeast European Times дека таквите очекувања се претерано оптимистички. Постои поголема веројатност, велат тие, следниот самит на НАТО да прати силна порака која ќе потврди дека Македонија е на пат кон членство во 2006-та година.
