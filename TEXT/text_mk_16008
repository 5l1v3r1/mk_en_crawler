18/04/2006
БЕЛГРАД, Србија и Црна Гора -- Американскиот претставник во разговорите за статусот на Косово, Френк Вајзнер, во понеделникот (17-ти април) ја повика Србија да одигра конструктивна улога во преговорите. При посетата на Белград во рамките на својата турнеја низ регионот, Вајзнер се состана со министерот за надворешни работи на Србија и Црна Гора, Вук Драшковиќ, со српскиот претседател Борис Тадиќ и со премиерот Воислав Коштуница. Тој истакна дека конструктивниот пристап од страна на властите во Белград и учеството на косовските Срби во институциите на покраината ќе придонесе за „мирно, демократско Косово, кое ги штити правата на сите свои жители“. Коштуница, од своја страна, го потврди противењето на Србија на евентуалната независност на Косово и рече дека Белград наскоро ќе го објави својот предлог за автономија, кој ги исполнува сите европски стандарди. (Блиц, Политика - 18/04/06; Танјуг, Бета, АП, УПИ - 17/04/06)
