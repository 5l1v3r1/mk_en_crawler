10/02/2012
Светла Димитрова за Southeast European Times во Софија -- 10.02.12
Бугарија и Романија постигнаа одреден напредок во борбата против корупцијата и организираниот криминал, но двете мора да решат неколку прашања за да ги усогласат своите судства со стандардите на ЕУ, објави Европската комисија (ЕК) во средата (8-ми февруари).
Романија мора да продолжи со чекорите за спроведување на кривичниот законик, да ја подобри судската одговорност и да донесе судски одлуки кои ја одвраќаат корупцијата, според ЕК. Во извештајот се вели дека Бугарија мора да усвои сеопфатен закон за запленување имот, подобрување на судството и справување со корупцијата.
ЕУ официјално ги следеше двете земји откако тие пристапија во Унијата во 2007 година за да им помогне во справувањето со недостатоците во судството, корупцијата и внатрешните работи, и издава извештаи за напредокот двапати годишно. Последниот извештај на ЕК во јули ќе покаже дали мониторингот според нејзиниот Механизам за соработка и верификација (ЦВМ) треба да заврши.
„Сите опции се на маса тука и затоа е толку важно двете земји, со нивните многу различни препораки, да постигнат напредок во следните месеци“, рече за SETimes портпаролот на ЕК, Марк Греј. 
„Никогаш не сме ги споредиле двете земји и немаме намера да го правиме тоа сега, и тие ќе бидат оценети на лето, врз основа на нивната ситуација, а не ситуацијата на другата земја во механизмот.“
ЕК ги наведе специјализираниот суд и обвинителство за организиран криминал, кои започнаа да работат минатиот месец, и „значајните резултати“ што ги оствари Комисијата за идентификација и конфискација на криминален имот, како некои од главните настани во Бугарија од јули 2011 година.
Истата истакна дека новоформираното тело за судир на интереси ги донесе „своите први одлуки“ и дека оваа балканска држава презеде мерки за подобрување на судската практика, организацијата на обвинителството и соработката меѓу различните власти. 
Борислав Цеков, шеф на софискиот Институт за современа политика, изјави за SETimes дека еден од најважните заклучоци во извештајот е дека Бугарија сé уште „треба да загарантира транспарентност во назначувањата во судството“, додека Министерството за внатрешни работи мора да преземе итни чекори за подобрување на нивото на професионализам за време на полициските акции и акциите кои се поврзани со „слободните и фер избори“.
Во врска со наводите за изборен фалсификат, Греј изјави за SETimes дека „тоа е прашање што предизвикува загриженост“ за Комисијата. Тој ги повика „обвинителските служби во Бугарија да ги следат овие обвинувања за изборна измама“
Во извештајот на ЕК за Романија се наведува спроведувањето на новиот закон за граѓанска постапка, чекорите за забрзување на судските процеси во случаите на корупција на високо ниво, и напредокот што го постигна парламентот во однос на усвојувањето закон за продолжена конфискација, како некои од главните настани од јули 2011 година.
Истиот содржи пофалби за Националната антикорупциска управа на државата и Агенцијата за национален интегритет, за континуираната работа на серија важни случаи, и вклучување „значителен број високи политичари и функционери“.
Запрашан за коментар во врска со неодамнешната двегодишна казна за поранешниот романски премиер Адријан Настасе за корупција, Греј истакна дека ова е сé уште пресуда од прва инстанца, која најверојатно ќе биде предмет на жалба.
„Она што е важно во овој контекст е дека она што го правиме мора да се гледа како постојан тренд на напредок“, рече тој.
Според Александру Кумпанасу, директор на невладината организација Здружение за спроведување демократија, ЦВМ не треба да заврши за неговата земја.
„Тоа останува единствен инструмент кој се користи како средство на позитивен притисок да се убеди владата да усвои реформи, да направи промени во областа на правосудството“, рече тој за SETimes. 
„Истиот е, навистина, помалку ефикасен сега отколку порано, пред пристапувањето на Романија, но за тоа, немаше да имаме никаков напредок во оваа област. Мислам дека заклучоците на денешниот извештај за статусот на судството во Романија се многу основани.“ 
 Дописникот на SETimes Пол Чикои даде свој придонес за овој извештај.  
