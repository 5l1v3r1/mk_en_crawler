05/10/2005
(АП, Ксинхуа - 05/10/05; ОН, Косоварепорт - 04/10/05; AФКС - 03/10/05; Њујорк тајмс - 02/10/05)
Генералниот секретар на ОН, Кофи Анан, го доби клучниот извештај за Косово, кој би можел да влијае на одредувањето на терминот на разговорите за конечниот статус на покраината, како што се вели во извештајот на ОН во вторникот (4-ти октомври). По проучувањето на документот на неговиот специјален претставник, норвешкиот амбасадор Каи Еиде, Анан подоцна ќе го достави истиот до Советот за безбедност заедно со своите препораки. 
Еиде во јуни беше назначен да спроведе сеопфатен преглед на напредокот на Косово во спроведувањето на меѓународно одобрените стандарди, кои покриваат осум области -- вклучувајќи ги демократските институции, владеењето на правото, човековите и малцинските права, враќањето на бегалците, економскиот развој и дијалогот Приштина-Белград. 
Во изминативе три месеци Еиде имаше сеопфатни консултации во Србија и Црна Гора и Косово, како и со клучните земји-членки, регионалните организации и УНМИК, истакна Стивен Дујарич, портпаролот на Анан, во изјавата. 
„Тој, исто така, помина значително време во средби со граѓаните од сите сфери на живеењето во Косово, проценувајќи го напредокот што е постигнат досега во градењето на стабилно, толерантно, мултиетничко и демократско општество, во разнебитената покраина каде што етничките Албанци се мнозинство во однос на другите заедници, главно Срби, и тоа во сооднос од околу 9 наспрема 1“, се додава во изјавата. 
Меѓународната заедница јасно стави до знаење дека позитивната оценка за спроведувањето на стандардите ќе го забрза почетокот на разговорите за конечниот статус. 
Признавајќи дека ниту еден од страндардите не е целосно исполнет, шефот на УНМИК, Сорен Јесен-Петерсен, минатиот месец посочи дека ОН, најверојатно, ќе даде зелено светло за започнување на разговорите за статусот, со оглед на фактот што не може вечно да управува со покраината. 
САД, кои се членка на Контакт-групата за Косово во која учествуваат шест нации, вклучувајќи ги и Велика Британија, Франција, Германија, Италија и Русија, исто така, смета дека состојбата на статус кво веќе не е одржлива ниту пожелна. 
Истакнувајќи дека не се за некој конкретен исход на разговорите за статусот, членовите на Контакт-групата се согласија дека преговорите не можат да доведат до враќање на односите од пред 1999 година помеѓу Србија и Косово, до поделба на Косово или до промена на неговата сегашна територија. 
Во другите вести, во експлозијата во вторникот е уништено возило на ОН во Качаник, во југоисточно Косово. Автомобилот бил паркиран пред домот на еден полицаец на ОН, објави портпаролот на полицијата. Во експлозијата, која се случи нешто по полноќ, беа искршени прозорците на продавниците и беа оштетени неколку автомобили, но немаше повредени. 
