10/05/2009
СКОПЈЕ, Македонија -- НАТО ќе ги држи вратите отворени за земјите од Западен Балкан, рече во петокот (8-ми мај) генералниот секретар во заминување, Јап де Хоп Шефер, за време на посетата на Скопје. Членството на Западен Балкан во НАТО претставува единствен остварлив начин за постигнување „долготраен мир и безбедност“ во регионот, рече тој по разговорите со претседателот Бранко Црвенковски и премиерот Никола Груевски. 
Истакнувајќи дека долготрајниот спор околу името помеѓу Скопје и Атина останува единствената пречка за полноправното членство на Македонија во НАТО, тој ги повика двете страни да го решат прашањето. „За жал, НАТО не може да одигра никаква улога во ова прашање. Ние сакаме тоа да биде решено што е можно поскоро“, рече тој. Груевски ја потврди посветеноста на својата земја на членството во НАТО и ЕУ, и вети дека владата ќе продолжи со про-НАТО реформите.
Претходно во петокот, Де Хоп Шефер присуствуваше на состанокот на министрите за надворешни работи од членките на Јадранската повелба -- Албанија, Босна и Херцеговина, Хрватска, Македонија и Црна Гора -- во Тирана. Учесниците разговараа околу шансите за интеграција и развој, зајакнувањето на соработката и регионалната безбедност. Тие, исто така, рекоа дека се надеваат оти Србија и Косово наскоро ќе се приклучат на Јадранската повелба, која има за цел координирање на подготовките за членство во НАТО. (Ројтерс, АП, МИА, Макфакс, МРТ, Ксинхуа - 08/05/09)
