12/07/2012
Дражен Ремиковиќ за Southeast European Times во Сараево -- 12.07.12
Еден месец откако новиот српски претседател Томислав Николиќ разлути многумина негирајќи го геноцидот во Сребреница, набљудувачите во средата (11-ти јули) закопаа уште 520 жртви чии тела беа ексхумирани од масовните гробници и беа идентификувани. 
Повеќе од 80 тела на момчиња помали од 15 години беа идентификувани меѓу жртвите и закопани на 17-тата годишнина од геноцидот во Сребреница во Босна и Херцеговина (БиХ), каде што армијата на Република Српска, предводена од генерал Ратко Младиќ, уби околу 8.000 муслимански мажи и момчиња во јули 1995 година.
Сухра Синановиќ, претседателка на Здружението на мајките од долината на Дрина, рече дека раните не зараснаа дури и по 17 години. Нејзиниот внук, Авдо Синановиќ, беше меѓу оние што беа закопани во средата.
„Тие го најдоа по 17 години. Јас загубив 23 членови на семејството во јули 1995 година. Војниците просто не избираа кого ќе го убијат. Убиваа момчиња, стари мажи, ранети, болни ... доволно е да се види дека широкото поле е покриено со гробови. Нема зборови што можат адекватно да ги опишат овие чудовишта“, рече Синановиќ за SETimes. 
На службата присуствуваа претставници на БиХ, претставници на дипломатскиот кор, семејствата на жртвите, и гости од целиот свет. Поради изјавите на Николиќ, на политичарите им беше забрането да одржат говор на погребот. 
Чамил Дураковиќ, претседател на општина Сребреница и главен организатор на комеморацијата, истакна дека со оглед на коментарите на Николиќ дека „во Сребреница не се случил геноцид“, нема ни потреба тој да присуствува. Николиќ рече дека не планира да присуствува на церемонијата.
„На ниту еден политичар не му е дозволено да одржи говор [оваа година], поради протестот и револтот што жртвите од Сребреница се манипулираат за политички цели“, рече Дураковиќ за SETimes. „Слушнавме што кажа Николиќ, и Србија, всушност, го откри своето вистинско лице. Ова е најважен настан за сите оние кои ја преживеаја Сребреница и ние нема да дозволиме никому да го наруши споменот на жртвите од Сребреница.“ 
Убиствата беа прогласени за геноцид од страна на Меѓународниот суд на правдата и ОН. Неколку босански Срби беа осудени во судот за воени злосторства за кривични дела извршени во Сребреница. Николиќ, само неколку дена пред да биде избран за претседател на Србија минатиот месец, ги отфрли смртните случаи како нешто што било извршено од некои Срби, за кои тој рече дека „треба да бидат пронајдени, судени и казнети“.
Семејствата на жртвите и организаторите на комеморацијата беа, исто така, вознемирени поради тоа што Србите од соседниот град Братунац ги организираа Петровденските денови, кога РС ја одбележува смртта на српските војници во конфликтот на БиХ, во судир со комеморацијата во Сребреница.
Мирсад Сикма (48) од Сребреница рече дека организацијата на Петровденските денови претставува провокација од страна на српските власти.
„Не можам да замислам дека некој свири гласна музика и организира забава, турнири, додека во соседството се одвива процесија со коските на убиените татковци, браќа, синови на нивните соседи: ужасно“, рече Сикма за SETimes. 
Младен Босиќ, претседател на Српската демократска партија, нема проблем со совпаѓањето на двете комеморации.
„Бошњаците не се единствените чии членови на семејствата беа убиени, туку тоа им се случи и на сите други. Официјалната сараевска [власт] сака да добие политичка наклонетост и ги користи жртвите од Сребреница за свои политички цели. Сите жртви мора да се почитуваат. Само на тој начин можеме да постигнеме помирување и соживот во БиХ“, рече Босиќ за SETimes. 
