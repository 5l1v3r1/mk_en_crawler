28/07/2005
Од Зоран Николовски за Southeast European Times во Скопје - 28/07/05
Црквата Св.Атанасие во селото Лешок е повторно отворена за верниците, делумно благодарение на помошта од ЕУ. Црквата која се наоѓа во регионот на Тетово беше уништена при големите експлозии за време на меѓуетничкиот конфликт во Македонија пред четири години. 
ЕУ донираше околу 430.000 евра за амбициозниот проект за реконструкција на црквата со истите камења со кои е првично изградена. Камењата беа сочувани и подредени од страна на Интитутот за заштита на спомениците, кој го спроведе проектот. 
Церемонијата на повторно отворање се одржа на 23-ти јули и на истата беше прикажана изложба на фотографии, по хронолошки ред, од купиштата урнатини до величенствената реконструирана црква. Истата се наоѓа во манастирскиот комплекс од три цркви: Св.Атанасие, Св.Богородица и Св.Лазар. Областа изобилува со историски и верски објекти кои датираат од 14-тиот век. 
„Со овој чин денес покажуваме дека обидот за уништување на црквата и целта на извршителите не биле успешни“, рече шефот на делегацијата на ЕК во Македонија, Донато Кјарини. „Крајната цел е да се залечат раните и да се подготви оваа земја на својот пат до ЕУ.“
„Светите места на секоја религија се остварувања на цивилизацијата и тие не треба да се уништуваат, туку да се почитуваат и величат“, рече вицепремиерот Радмила Шеќеринска, која раководи со секторот за евроинтеграции. „Паметните луѓе го чуваат она што го имаат; другите секогаш повторно градат. Оваа градба е повеќе од верски објект. Таа има голема симболика за нашата земја со оглед на тоа што не поврзува со минатото, сегашноста и иднината.“ 
Шеќеринска рече дека во манастирскиот комплекс ќе биде изградена болница за респираторни болести со донација од Норвешка. 
„Човечки е да се сеќаваме на насилството и катастрофите. Да се сеќаваме и да не ги забораваме. Но, исто така, човечки и христијански е и да простуваме. Затоа, нека Лешок биде предупредување до сите и сведоштво дека соживотот мора да биде закон за секого“, рече поглаварот на Македонската православна црква, архиепископот охридски и македонски Стефан. Дел од настанот беше и церемонија на осветување на црквата. 
Договорот помеѓу Европската агенција за реконструкција и Институтот за заштита на спомениците за дополнителна помош од ЕУ од околу 150.000 евра беше потпишан во манастирскиот комплекс на денот на церемонијата. Парите ќе бидат употребени за реставрација и конзервација на 392 квадратни метри фрескосликарство во црквата. 
