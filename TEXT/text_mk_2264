08/03/2005
(АФП, Турски прес, Турски дневни вести - 07/03/05; AФП - 06/03/05; Ројтерс - 05/03/05)
Премиерот на кипарските Турци Мехмет Али Талат во понеделникот (7-ми март) вети дека ќе ги брани интересите на својата заедница на меѓународната сцена, ако победи на претседателските избори на 17-ти април во Турската Република Северен Кипар (ТРСК). 
„Ја преземам одговорноста да ја претставувам волјата на кипарските Турци пред меѓународната заедница“, изјави во понеделникот за новинарите водачот на Републиканската турска партија (ЦТП), откако неговата партија го избра за свој претседателски кандидат. 
Ако победи на изборите следниот месец Талат ќе го замени 81-годишниот Рауф Денкташ и потоа ќе стане главен преговарач на ТРСК во евентуалните идни мировни разговори со кипарските Грци. 
Минатата година водачот на ЦТП беше цврст поддржувач на планот на ОН за повторно обединување за Кипар, на кој Денкташ остро се спротивстави. Напорите за ставање крај на повеќе од 30-годишната поделба на овој медитерански остров завршија со неуспех, при што кипарските Грци во најголем дел го отфрлија планот на референдумот минатиот април. И покрај тоа што поголемиот дел кипарски Турци го поддржа предложениот мировен договор, само кипарските Грци на крајот пристапија во ЕУ на 1-ви мај 2004 година, бидејќи ТРСК не е меѓународно признаена. 
Претходната владина коалиција на Талат со Демократската партија (ДП) на Сердар Денкташ, синот на актуелниот претседател на кипарските Турци, беше сменета од власт во октомври. Сепак, тој доби посилна позиција откако неговата партија победи на предвремените парламентарни избори на 20-ти февруари. 
ЦТП освои 24 места во Парламентот од 50 членови, со предност од седум пратенички места. Со ветувањето на Талат дека ќе работи за обновување на мировните разговори за време на кампањата, неговата победа се смета за показател на цврстата поддршка на заедницата на кипарските Турци за повторното обединување на Кипар и членството во ЕУ. 
Талат, кој во петокот доби мандат да ја состави следната влада на кипарските Турци, сега се очекува да го предводи новиот коалициски кабинет на ЦТП-ДП. Според привремениот договор за поделба на власта потпишан доцна во неделата, ЦТП ќе добие седум министерски места. Три места ќе добие ДП. 
Финалниот договор требаше да биде поднесен за ратификување до партиските водачи во понеделникот попладне, а финализацијата се очекува во вторник. Листата на министерски кандидати потоа во вторник или среда ќе му биде доставена на Денкташ, како што се вели во извештаите. 
