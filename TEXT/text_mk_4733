10/12/2008
Од Блета Фониќи-Кабаши за Southeast European Times во Приштина -- 10/12/08
По неколку месеци меѓународни расправии, мисијата на ЕУ за спроведување на законот, ЕУЛЕКС, во вторникот (9-ти декември) започна со распоредување низ цело Косово.
Шефот на ЕУЛЕКС, Ив де Кермабон, рече дека мисијата успеала да се распореди низ целата земја, вклучително и северниот дел, каде што доминира српското население. „Среќен сум што можам да кажам дека ова утро успеавме да ја отпочнеме мисијата ЕУЛЕКС низ цело Косово“, рече тој на заедничката прес-конференција во вторникот со косовскиот претседател Фатмир Сејдиу и премиерот Хашим Тачи.
„Ќе бидеме решителни во проширувањето на ингеренциите на косовските институции“, рече Тачи. 
Според извештаите, немало проблеми при првите распоредувања на потенцијалните невралгични точки. Во северна Митровица, местото каде што имаше немири од страна на етничките Срби пред десет месеци, повеќе од 100 претставници на ЕУЛЕКС влегоа во полициските станици и судови, како и двете царински постави кои демонстрантите ги уништија. Тие ги проверуваа без инцидент автомобилите што ја преминуваа границата. 
Сепак, српското малцинство и албанското мнозинство се жалат на ЕУЛЕКС, која се појави по неколкумесечните преговори во кои беа вклучени и Србија и нејзиниот сојузник, Русија. АФП објави за „негодување“ меѓу сведоците кога ЕУЛЕКС за првпат во вторникот се појави во српските енклави како што е Грачаница. Локалниот жител Драгомир Вуковиќ го нарече ЕУЛЕКС „окупаторски сили“. 
Во меѓувреме, етничките Албанци негодуваат на отстапките што ОН ги направи кон етничките Срби со цел да добие одобрение од Белград за распоредувањето, како што е одржувањето на „неутралниот“ статус на ЕУЛЕКС во поглед на прашањето на независноста на Косово. Тие стравуваат од премолчена поделба на новата држава.
Набљудувачите очекуваат дека, настрана од етничките тензии, најголем проблем на ЕУЛЕКС ќе биде справувањето со незадржливиот организиран криминал, кој произлезе од искористувањето на слабо обезбедуваните граници со Србија, Црна Гора, Албанија и Македонија.
КФОР, мировните сили на НАТО, го подигнаа статусот на подготвеност за евентуално насилство. 
Шефот за надворешна политика на ЕУ, Хавиер Солана, предвиде дека косовската и српската влада „тесно ќе соработуваат“ со ЕУ за распоредувањето на ЕУЛЕКС.
Во понеделникот, министрите за надворешни работи на ЕУ го поздравија претстојното распоредување во Косово. „Деветти декември е важен момент во хаотичната ситуација која ја имавме во врска со распоредувањето на ЕУЛЕКС. Но, тој е најважен за Косово и Србија“, рече францускиот министер за надворешни работи, Бернард Кушнер. 
Тој рече дека распоредувањето претставува победа не само за француското претседателствување со ЕУ, туку и за сите членки на ЕУ и има одек низ целиот регион.
ЕУЛЕКС има единствен синџир на команда на чело со Брисел и кој работи во рамките на резолуцијата 1244 на Советот за безбедност на ОН. Неговиот буџет за првите 16 месеци изнесува 205 милиони евра.
