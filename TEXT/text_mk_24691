05/05/2009
НИКОЗИЈА, Кипар -- Водачот на кипарските Турци, Мехмет Али Талат, во понеделникот (4-ти мај) ја одобри новата влада формирана од Партијата за национално единство (УБП), по парламентарните избори во самопрогласената Турска Република Северен Кипар на 19-ти април. Водачот на УБП, Дервиш Ероглу, е новиот премиер. Владата ја сочинуваат 11 министри, вклучително и Хусеин Озгурган како министер за надворешни работи, Илкај Камил како министер за внатрешни работи и локална администрација и Ерсин Татар како министер за финансии. Десничарската, конзервативна партија УБП освои 44 отсто од гласовите, победувајќи ја левичарската Републиканска турска партија на Талат.
Во другите вести од понеделникот, кипарските медиуми објавија дека Европската народна партија (ЕПП), партија во Европскиот парламент, ја повика Турција да ги повлече своите војници од северен Кипар и да им дозволи на водачите на двете кипарски заедници слободно да преговараат за иднината на нивната земја. По завршувањето на партискиот конгрес во Варшава изминатиот викенд, ЕПП ја повика Анкара да „овозможи поволна клима за преговорите со повлекување на турските сили“. (Новинска агенција Анадолу, КНА, Фамагуста газете, Филелефтерос, Фајненшал мирор - 04/05/09)
