27/10/2012
Ивана Јовановиќ за Southeast European Times во Белград -- 27.10.12
Неодамнешниот договор меѓу белградските власти и Исламската заедница во Србија ќе придонесе во голема мера за подобро меѓусебно разбирање и почитување меѓу двете групи, велат аналитичарите.
Договорот, потпишан претходно овој месец меѓу белградскиот градоначалник Драган Ѓилас и српскиот муфтија Мухамед Јусуфспахиќ, им овозможува на муслиманите да бидат погребувани во целосна согласност со нивните обичаи.
Муслиманите го делеа своето погребно место со другите вери, што оневозможуваше нивните гробови да бидат соодветно ориентирани. Според исламските верувања, гробниците мора да се свртени во правец југозапад-североисток, а вистинската страна кон која треба да биде свртен починатиот е Мека. Христијанските погребни места се свртени во правец исток-запад.
„Реализиравме три барања на Исламската заедница во врска со погребните прашања: околу 600 погребни парцели, изградени во согласност со Исламот, со југозападна-североисточна ориентација, специјални возила за транспорт на починатите од капелата до гробниците, без никаква верска ознака, како и подготвување на специјална просторија на едни локални гробишта за подготвување на починатото лице за погреб“, рече за SETimesРаган Балтовски, директор на Јавното-комунално погребно претпријатие.
Јусуфспахиќ рече дека обезбедувањето соодветна ориентација за гробните места е нешто што претставува фундаментална слобода која државата мора да ја загарантира.
„Господ ни дава слобода, но таа мора да се спроведува подеднакво“, рече Јусуфспахиќ за SETimes.
Тој додаде дека е задоволен од договорот и дека истиот ќе ги подобри внатрешните односи и, „ќе ја направи [Србијa] поубава одошто е во овој момент“.
Муслиманите во некои соседни држави каде што претставуваат верско малцинство имаа слични проблеми.
Во Црна Гора има одделни погребни места и капели за подготвување на починатите во Подгорица. Гробиштата во Будва, Котор, Херцег Нови и Тиват немаат одделни места и многу муслимани од тие области се погребуваат во Подгорица.
„Дури и домашните миленичиња имаат право на достоинствено испраќање од овој свет, но тоа не е случај со муслиманите во некои општини во Црна Гора, бидејќи тие имаат полош третман од нив“, рече за SETimesЏемо еф.Реџематовиќ, главен имам за Подгорица и Никшиќ. „Заради тоа што погребот нам ни е многу важен, нашиот Мешихат [Исламската заедница] ги критикува градоначалниците на градовите каде што муслиманите немаат посебни гробишта.“
Реџематовиќ, исто така, рече дека односите меѓу државата и исламската заедница во Црна Гора се регулирани со уставот и договорот потпишан оваа година од страна на премиерот Игор Лукшиќ и Реис Рифат Фејзиќ во голема мера помогна за стабилизација на односите, бидејќи опфаќа многу прашања во врска со личната и верската слобода.
Во Македонија, каде што муслиманите сочинуваат околу една четвртина од населението, Јакуп Селимовски, претставник на Исламската верска заедница, рече дека муслиманите се дел од месното население. Муслиманскиот погреб во Македонија е целосно во согласност со правилата на Исламот од времето на Отоманската држава.
„Муслиманите имаат свои сопствени гробишта, во повеќето случаи на целосно одвоени парцели, а во поредок случај имаат посебни места на заеднички гробишта“, рече Селимовски за SETimes.
