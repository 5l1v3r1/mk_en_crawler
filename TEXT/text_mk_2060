21/12/2004
Од Серемб Ѓерѓи за Southeast European Times -- 21/12/04
Пат-позицијата во која беше вклучен непознат број вооружени мажи во селото Кондово, 10 километри западно од Скопје, беше решена мирно минатата недела, според етничките албански политичари, кои рекоа дека ги убедиле овие лица да ги предадат пушките и да ги решат своите интереси преку институциите. 
„Ние успеавме да го изгаснеме пожарот кој започна во Кодово“, изјави водачот на Демократската партија на Албанците (ДПА) Арбен Џафери за новинарите. Заменик-претседателот на партијата, Мендух Тачи, рече дека договорот го покажува верувањето во способноста на партиите на етничките Албанци да ги решат своите интереси во општеството. 
Блесна мирот, наместо гранатите и куршумите, рече Али Ахмети, претседателот на партнерот во владејачката коалиција, Демократската унија за интеграција. 
Полицијата не можеше да влезе во селото од почетокот на ноември, кога лицата - наводно во униформи и со „калашникови“ - започнаа да патролираат по улиците, само неколку дена пред националниот референдум за новите закони за децентрализација на Македонија. Оваа ситуација се сметаше за главен тест за мултиетничката владејачка коалиција во земјата, која работеше на целосното спроведување на мировниот договор - познат како Охридски рамковен договор - со кој беше ставен крај на седуммесечните борби во 2001 година. 
Проблемот во Кондово претставуваше „потенцијална закана за стабилноста на Македонија и треба веднаш да се реши“, рече претседателот Бранко Црвенковски пред преговорите, кои се совпаднаа со изборот во парламентот на Владо Бучковски за премиер. 
Обраќајќи им се на пратениците, Бучковски рече дека неговата Влада „нема намера да му дозволи никому да ја дестабилизира безбедносната ситуација“. Сепак, властите укажаа дека се за решавање на проблемот преку преговори наместо со употреба на сила. 
За време на својата посета на Скопје минатата недела, директорот на НАТО за Балканот, Роберт Сери, изрази поддршка за владините напори за смирување на ситуацијата. По разговорите зад затворени врати со мандаторот Владо Бучковски, Сери рече дека, според него, ситуацијата на ќор-сокак не би можела да доведе до дестабилизација. 
