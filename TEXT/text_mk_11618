23/03/2005
БРИСЕЛ, Белгија -- На самитот на водачите на држави и влади во ЕУ во вторникот (22-ри март) австрискиот канцелар Волфганг Шисел, наводно, предложил посета на висока делегација на ЕУ на Хрватска со цел да се проверат прашањата околу тоа дали Загреб ги исполнува своите обврски кон Трибуналот на ОН за воени злосторства. Според извештаите на медиумите, Шисел предложил мисијата да биде извршена од страна на Тројката на ЕУ, која ги вклучува претходниот, сегашниот и идниот претседавач. Претходно овој месец, министрите за надворешни работи на ЕУ го одложија започнувањето на разговорите за пристап со Загреб, како причина наведувајќи ја недоволната соработка во врска со воените злосторства.
Во другите вести од вторникот, водачот на синдикатот на хрватските земјоделци, Дарко Гривичиќ, рече дека ако Владата наскоро не ги исполни мерките предвидени во неодамнешниот договор со земјоделските здруженија, тие ќе започнат протести. Гривичиќ ја обвини Владата дека не формирала работни комисии, како што било ветено. (ХИНА, ХРТ - 22/03/05)
