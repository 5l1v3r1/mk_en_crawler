17/08/2011
На 20. август, албанскиот премиер, Сали Бериша, рече дека неговата земја доживеала голем туристички успех оваа сезона, со што туризмот стана еден од најважните економски сектори. Бериша рече дека до 8. август, Албанија ја посетиле 2,15 милиони туристи, што е за 400.000 повеќе од минатата година. 
*** 
Германската фирма „РВЕ иноџи“, грчката државна електродистрибуција „ППЦ“ и една кинеска компанија поднесоа понуди за изградба на четири хидроцентрали во Република Српска. Кон крајот на јуни, меѓународните инвеститори беа поканети да ги поднесат своите понуди за проектот од 500 милиони евра на горниот дел на реката Дрина. 
*** 
„ИЦГБ АД“ од Бугарија и конзорциоумот „Пенспен ЛТД - Ц енд М енџиниринг СА“ потпишаа договор да направат концептуален дизајн за преработувачки индустрии и процена на влијанието врз животната средина за гасоводната врска меѓу Грција и Бугарија. Објектот долг 170 километри ќе ги поврзува градовите Комотини во Грција и Стара Загора во Бугарија. Се очекува гасоводот да почне да работи во 2014 година. 
*** 
Во понеделникот (15. август) првичните податоци од националната агенција за статистика „Елсат“ покажаа дека рецесијата во задолжената Грција малку забавила во второто тромесечје од годината. Во тој период, БДП паднал за 6,9 отсто во споредба со истото тромесечје во минатата година и се намалил за 8,1 отсто во однос на претходното тромесечје. 
*** 
Во петокот (12. август), Европската комисија го одобри барањето на Шпанија да го ограничи својот пазар на трудот за романски работници до 31. декември 2012 година, во екот на економската криза што ја погоди земјата. Шпанија има најголема стапка на невработеност во ЕУ, преку 20 отсто од мај 2010 година. Исто така има и најмногу романски работници што бараат подобро платени работни места. 
*** 
 Србија ќе ги намали јавните расходи и ќе престане да зема заеми за да не ѝ се случи метежот што владее во други европски земји, изјави премиерот Мирко Цветковиќ на 10. август. На вонредниот состанок на Владата, Цветковиќ рече дека Белград треба да склучи нов стенд-бај аранжман со ММФ. 
*** 
Министерството за транспорт на Tурција најави во понеделникот (15. август) дека го одложува тендерот за изградба на трет мост преку Босфор што би ги спојувал европскиот и азискиот дел на Истанбул. Новиот рок е 10. јануари 2012 година. 
*** 
Според анализа објавена во неделата 14. август на хрватскиот интернет портал Profitiraj.hr, од сите поранешни југословенски републики, цените во Македонија се најниски. Црна Гора е поскапа од Македонија, од Босна и Херцеговина, и од Србија, но е поевтина од Словенија и од Хрватска. 
*** 
 Албанија стана третиот најголем трговски партнер на Косово откако младата земја воведе трговско ембарго за српски производи. Според цитат од говор што го одржа во саботата (13. август) Агим Шахини, претседател на Деловната алијанса на Косово, порано Албанија била на седмото или на осмото место. 
 (Разни извори -- 10.08.2011-17.08.2011)  
