11/11/2010
Од Наташа Радиќ за Southeast European Times во Загреб -- /11/11/2010
Хрватска ги исполнува политичките критериуми за членството во ЕУ и постигна напредок во многу области, но сé уште треба да ја интензивира борбата против организираниот криминал и корупцијата, да ги интензивира судските и административните реформи, да ја зајакне заштитата на малцинствата и да го олесни враќањето на бегалците. 
Тоа беа заклучоците во последниот извештај на Европската комисија за напредокот на земјата. Хрватските водачи го поздравија неговиот целокупно позитивен тон.
„Ова е најдобар извештај до сега и е многу ветувачки. Истиот јасно ги признава промените и вложените напори“, рече премиерката Јадранка Косор во вторникот (9-ти ноември), по објавувањето на извештајот.
„Јасно беше забележано во Брисел дека самите завршивме многу работа и дека презедовме тежок товар на својот грб. Но, ова е нешто што пред сé го сторивме за нас и нашата сопствена иднина“, изјави таа за локалните медиуми.
Хрватскиот претседател Иво Јосиповиќ го дели нејзиниот оптимизам. Тој се состана со шефот на делегацијата на ЕК во Загреб на денот кога беше објавен извештајот. 
„Главните предизвици што не очекуваат, во врска со иднината на ЕУ, се борбата против економската криза и зајакнувањето на владеењето на правото, слободата на изразувањето, националните малцински права, помирувањето и регионалната соработка. Во многу од овие области Хрватска постигна значителен чекор напред“, рече Јосиповиќ.
Во извештајот на ЕК се вели дека Хрватска постигнала значителен напредок во многу области, вклучително и во владеењето на правото, но и дека останува да се заврши уште работа.
„Капацитетот на парламентот за внимателно разгледување на законодавниот процес мора да се зајакне. Судските реформи продолжуваат, но остануваат некои значајни предизвици, особено во врска со судската ефикасност, независност и одговорност“, се вели во истиот. 
ЕК заклучува дека јавната администрација сé уште се соочува со недостатоци, вклучително и со сложени административни процедури и слабо управување со човечките ресурси. 
Видливите резултати бараат посилна политичка посветеност и подобрена координација меѓу клучните актери на централно, регионално и локално ниво, се вели во истиот. 
Настрана од условите, еден од главните предизвици со кои Хрватска мора да се соочи е да го убеди сопствениот народ за ползата од членството. Ентузијазмот и понатаму е разнишан, при што последната анкета на јавното мислење на „Промоција плус“ покажува дека помалку од половина од Хрватите се за пристапување во ЕУ.
За да ја зголемат поддршката од јавноста, државните институции планираат да отпочнат силни кампањи додека процесот на пристапување се приближува до крајот. 
Хрватска се надева дека ќе го заврши процесот на преговори до крајот на 2010 или најдоцна на почетокот од 2011 година. Овој извештај се очекува да биде последен за Хрватска како земја-кандидатка.
