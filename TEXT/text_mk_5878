16/06/2011
Од Ана Вуд за Southeast European Times во Истанбул – 16/06/11
Со напредокот на интернетот и способноста за инстантно комуницирање од кој било крај на светот, се чини дека старата поговорка „Целата политика е локална“ треба да се промени. Денес, политиката е глобална. 
Имајќи го предвид ова -- дека настаните во една земја сега не само што се видливи за меѓународната јавност, туку се и лични и поттикнувачки од политички аспект -- аморфна онлајн група анархисти и хакери позната како Анонимен, зеде в рака виртуелно оружје.
Тие протестираат поради, како што сметаат, кршењата на слободата на изразување, без разлика каде. Меѓу неодамнешните цели на групата се Иран и Египет, а од овој месец и Турција. 
Скоро еден месец откако 50.000 Турци излегоа на улиците за да протестираат против претстојниот закон кој ќе стави филтер на интернет пристапот, Анонимен почна сопствени протести против законот од 22-ри август.
„Граѓани на Турција, Анонимен сега се бори заедно со вас“, објави компјутеризираниот глас во предупредувачката видео-снимка објавена на 6-ти јуни. „Турска влада, очекувај нé.“
Сајбер-нападот започна на 9-ти јуни и беше насочен против националниот Оддел за телекомуникации и комуникации (ТИБ). Анонимен користеше позната хакерска тактика која се вика Distributed Denial of Service Attack (DDoS), која ги спречува корисниците да пристапат до некоја веб-страница или да ги користат нејзините услуги.
Иако во официјалното соопштение ТИБ објави дека институцијата не беше погодена, нејзината веб-страница со прекини беше недостапна веднаш по нападот. 
И покрај тоа, последиците беа далеку попридушени отколку што имплицираа заканите на Анонимен, благодарение претежно на владините подготовки за настанот. Некои корисници објавија дека ја виделе веб-страницата како оди во функција на одржување пред да започне сајбер-нападот.
„Официјалната институционална интернет безбедносна инфраструктура на земјата е многу поцврста, и властите имаат средства да ги направат ваквите напади неефикасни“, рече професорот на Универзитетот Билги, Озгур Учкан, за SETimes. „Како резултат на тоа, ќе видиме само краткорочни прекини на институционалните страници.“ 
Друго објаснување за не толку забележителните напади е дека контраорганизацијата на националистички турски хакери, позната како Ајилдиз тим, работи на спречување на пристапот на Анономен и анулирање на нивните напори.
Иако Анономен се претстави себеси во Турција преку прогласување солидарност, ова е порака што може да се протолкува и како неоколонијална, имплицирајќи дека на турската заедница й треба помош од понапредните меѓународни групи за надминување на нејзините домашни прашања. Нејзината нелегална методологија, исто така, им пречи на многумина, дури и на оние кои обично се спротивставуваат на цензурата. 
Политичкиот блогер и дописник на Бианет, Бурак Текин, изјави за SETimes дека иако обично се спротивставува на нападите како што е ДДоС, бидејќи „тие се интернет еквивалент на исклучувањето на нечиј микрофон или едноставно замолчување“, прави исклучок за дејствата на Анонимен. 
„Проблемот со Турција е дека една државно спонзорирана автономна институција има овластување, без судска одлука, да забрани каква било веб-страница која се чини „непристојна“, а тој термин не е јасно дефиниран во односниот закон“, рече Текин. Поради произволната природа на државните пресуди, вакви тактики за привлекување внимание, иако нелегални, можеби се неопходни за да се освестат луѓето за тежината на прашањето.
Учкан предупредува на тоа дека иако групата веќе се покажа успешна во ставањето на прашањето за турската цензура на меѓународната агенда, нејзините планови може да имаат контра-ефект. 
„Јасно е дека овој напад ќе го интензивира стравот на нашите водачи од интернетот, страв кој веќе има корени во нашата ментална структура“, објасни Учкан, додавајќи „сега гласот на хорот кој бара државна контрола на интернетот, најверојатно ќе биде посилен“.
