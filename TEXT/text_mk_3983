06/08/2007
Од Пол Кокиу за Southeast European Times во Букурешт – 06/08/07
Скоро три децении по пребегнувањето на Запад, поранешниот заменик-командант на романската служба за надворешно разузнавање, Михаи Пацепа, минатата недела се појави на романската телевизија и потврди дека режимот на покојниот комунистички диктатор Николае Чаушеску го организирал убиството на емигрантите кои работеа за Радио Слободна Европа (РФЕ). 
„На 22-ри јули 1978 година Чаушеску ме повика и ми нареди да го организирам убиството на Ноел Бернард, шеф на романската програма на РФЕ“, изјави Пацепа за телевизијата Антена 1. „Тоа навистина ме вознемири.“ Два дена подоцна, додека беше на дипломатска задача во Бон, тој стана највисокиот функционер на разузнавањето од Советскиот блок кој пребегнал. 
Заговорот против Бернард во детали е разработен во документот од десет страници, кој агенцијата за безбедност СИЕ го стави на увид на јавноста и кој беше објавен на романската веб-страница HotNews.ro. 
Бернард, новинар роден во Романија и политички аналитичар, емигрирал во Израел во 1940 година, а потоа и во Велика Британија. Во 1953 година тој дошол во Минхен, каде што започнал да работи како уредник за РФЕ. Тој го водел романскиот сервис од 1955 до 1958 година и од 1965 до 1981 година. Во декласифицираниот документ, кој го подготви поранешната комунистичка безбедносна мрежа Секуритате, тој се нарекува со прекарот „Чакал“. 
Во документот се наведува „опасната активност што Чакал ја врши против нашата земја“ и се препорачуваат „радикални мерки“ против него. Во него, исто така, се бара Чаушеску да ги одобри „специјалните мерки за парализирање на активноста на целта Радио Слободна Европа и неутрализирање на некои од неговите вработени со ... физичко повредување на најактивните вработени и соработници“. 
Шефот на РФЕ почина во декември 1981 година по брзо боледување од рак. Вториот директор на романскиот сервис, Михаи Чизмареску, беше избоден истата година додека го шеташе кучето во областа Хаар во Минхен. Тој преживеа, но подоцна почина од рак. 
Во ноември 1988 година ненадеен тумор на мозокот собори уште еден директор на РФЕ, Емил Георгеску. Медицинските лица во голема мера се согласија дека истиот бил предизвикан од зрачење. Помалку од една година претходно, генерал на Секуритате го предупреди дека ако се осмели да емитува делови од книгата на Пацепа Црвени хоризонти, нема „да го дочека крајот на годината“. 
СИЕ одлучи да го обелодени „планот за мерките“ на барање на друг директор на РФЕ, Нестор Ратеш, кој пишува книга за поранешните романски дисиденти кои паднаа жртви на заговорите на Секуритате. 
Во натписот објавен минатата година на Нешнал ривју онлајн, Пацепа вели дека Советскиот Сојуз му дал на Секуритате растворлив радиоактивен прав на талиум, кој ќе го користи за убивање на политичките непријатели. Супстанцијата -- која Романците ја нарекуваат со тајното име „Раду“ -- може да се става во храна и се раствора во телото на жртвата, предизвикувајќи смртоносен рак, но не оставајќи траги што може да се утврдат со аутопсија. 
