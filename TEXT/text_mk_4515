30/04/2009
Од Ајхан Шимшек за Southeast European Times во Анкара -- 30/04/09
Загрижените Турци сметаат дека светската криза многу ја намали побарувачката за производите на нивната земја и нивната некогаш жива економија почна да овенува. Невработеноста достигна рекордно високо ниво од 15,5 отсто во јануари, скокајќи за 3,9 процентни поени за една година. Невработеноста на младите е сега 27,9 отсто. Иако ниту една банка не пропадна, експертите дебатираат како владата може најдобро да одговори на ова.
Критичарите ја обвинуваат владата дека реагира бавно на влошената економска ситуација. Пред локалните избори на 29-ти март премиерот Реџеп Тајип Ердоган изрази уверување дека светската криза „едвај ќе ја допре“ Турција. Владата сé уште не склучила договор со ММФ, иако преговорите се во тек.
Сега, кога работите изгледаат застрашувачки, Анкара презеде неколку стимулативни мерки: привремено вработување во јавниот сектор, обука за работа на 300.000 невработени и различни кратења на даноците за поттикнување на потрошувачката.
Критичарите велат дека новите мерки се „премалку и презадоцнети“. Економистите Сејфетин Гурсел и Мехмет Алпер Динчер од истанбулскиот универзитет Бахчешехир предвидуваат дека бројот на невработените во земјата од скоро 72 милиони жители, ќе порасне на 4,6 милиони до крајот на 2011 година.
Кризата доаѓа во време кога има повеќе млади луѓе што влегуваат на пазарот на труд секоја година, отколку што може економијата да прими. Од декември 2007 до декември 2008 година, 528.000 мажи и 500.000 жени влегле во пазарот на труд, кој имал само 410.000 нови работни места за нив. 
Во меѓувреме, побарувачката за турскиот извоз (текстил, хемиски производи и авто-делови, на пример) е намалена -- паѓајќи за 35 отсто во март, отколку пред една година. Тој пад може да значи само повеќе отпуштања.
Аналитичарите водат жестока дебата за правилниот пат за економијата, која е сé уште една од 20-те најголеми во светот. Некои, како колумнистот Мустафа Сонмез од весникот Чумхуријет, сметаат дека проевропската неолиберална политика пропадна и повикуваат на воспоставување повладиноуправуван економски модел.
Други, како Гурсел, тврдат дека на Турција й треба лезефер „јужноевропски демократски модел“ наместо статистичниот „азиски авторитативен“. Тие посочуваат на брзиот раст на турската економија помеѓу 2006 и 2007 година и нејзиното забавување со блокирањето на реформите потребни за ЕУ и зголемувањето на домашното политичко превирање.
Нивните противници, пак, тврдат дека ваквиот раст беше артефакт на еден светски балон, наместо плод на една корисна политика.
