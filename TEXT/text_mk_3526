12/03/2007
Од Зоран Николовски за Southeast European Times во Скопје - 12/03/07
Македонскиот премиер Никола Груевски минатата недела се состана со опозицискиот водач Али Ахмети, по скоро двомесечна политичка криза, што беше поздравено како важен чекор напред. Демократската унија за интеграција (ДУИ) во јануари го напушти парламентот, поради непочитувањето на собранието на Бадинтеровиот принцип при донесувањето на одлуките. Според овој принцип, најмалку две третини од членовите на македонскиот парламент треба да гласаат за одлуките што се однесуваат на малцинствата. 
Отсуството на ДУИ и недостатокот на политички дијалог, создаде атмосфера на ексклузивитет и негативно се одрази на можноста за усвојување на законите неопходни за реформите што се потребни за ЕУ и НАТО. Пред состанокот, САД, НАТО и ЕУ ги охрабрија опозицијата и владејачките партии да седнат на заедничка маса и да разговараат за проблемите. 
По долготрајната размена на писма, дијалогот продолжи. Груевски, Ахмети и нивните тимови, разговараа околу политичките прашања повеќе од шест часа. Ахмети изнесе листа на услови, меѓу кои и амандманот на уставот според кој владата би се бирала со Бадинтеровиот принцип и усвојување на закони за решавање на статусот и социјалните проблеми на поранешните членови на Ослободителната народна армија. 
Но, Груевски ги одби двата предлози. Тој рече дека тоа би значело промена на државното уредување на Македонија. „Нема пример во светот за ваков начин на формирање на влада“, рече премиерот. Тој ја охрабри ДУИ да се врати во политиката и побара поддршка за владините проекти за задолжително средно образование, законите за јавната администрација и информатичко општество, собранискиот деловник и уставните амандмани. 
Состанокот резултираше со договор за подготвување на листа закони кои ќе бидат усвоени со Бадинтеровиот принцип. Ќе биде формирана експерска група, со претставници од двете партии, која ќе треба да ја подготви предлог-листата што ќе стане дел од собранискиот деловник. 
Членот на тимот на ДУИ, Агрон Буџаку, рече дека ексклузивитетот не е модел за дијалог. Тој рече дека експертските групи треба да разговараат за сите прашања, бидејќи без компромис не може да има понатамошен дијалог. 
Претставниците на странските амбасади присуствуваа на состанокот, услов што го постави ДУИ, и покрај првичното противење од страна на Груевски. 
По состанокот, Американската амбасада и мисиите на ЕУ, НАТО и ОБСЕ издадоа заедничко соопштение за печатот, во кое се вели дека ова бил исклучително важен чекор напред кон градењето на довербата помеѓу партиите. „Ние ги охрабруваме сите партии да продолжат ... со овие напори и да работат во духот на постигнувањето консензус. Тоа е од суштинска важност за продолжувањето на реформскиот процес, како во парламентот, така и во државните институции“, се вели во соопштението. 
Сепак, ДУИ рече дека сака да види „конкретни резултати“ пред да се врати во парламентот. 
