20/03/2006
Од Марина Стојановска за Southeast European Times во Скопје – 20/03/06
Помеѓу 2003 и 2005 година во Македонија беа поднесени околу 454 кривични пријави за навреда и клевета, вклучувајќи и 126 судски постапки против новинари и медиумски организации, според податоците на Министерството за правда. Решени се само 94 случаи, а казните беа парични или условни. Во еден случај, беше изречена петмесечна затворска казна. 
Македонските новинери се спротивставија на законите за навреда и клевета, велејќи дека тие ја поткопуваат слободата на говорот. Поради овие закони, можноста за затворска казна виси над секој новинар и тоа претставува суптилен притисок, вели Роберт Поповски, секретар на Здружението на новинарите на Македонија. 
Меѓународните организации како што е ОБСЕ велат дека се потребни измени. „Од вкупно 55 земји-членки на ОБСЕ, половина од нив ја декриминализираа навредата и клеветата“, истакнува Роланд Блес од ОБСЕ. „Во моментов во тек е процес на декриминализација на навредата и клеветата во 18 земји.“ 
Во февруари ОБСЕ, Македонскиот институт за медиуми и Здружението на новинарите на Македонија, ја спонзорираа конференцијата во врска со ова прашање. Учесниците дадоа голем број препораки, вклучувајќи го и укинувањето на паричните и затворските казни за клевета, формирањето на независни медиумски саморегулаторни комисии и подигнувањето на професионалните стандарди помеѓу новинарите. 
Клеветата треба да биде декриминализирана и пренесена во сферата на граѓанското право, при што штетите ќе бидат пропорционални со природата на навредата, препорача конференцијата. 
„Слободата на изразувањето и заштитата на принципите на репутацијата се засноваат на премисата дека демократското општество и слободата на изразувањето мора да бидат загарантирани и можат да бидат предмет само на тесни рестрикции, кои се неопходни за заштитата на легитимните интереси, вклучувајќи ја и репутацијата“, рече амбасадорот на ОБСЕ, Карлос Паис.
Според министерката за правда, Мери Младеновска-Ѓорѓиевска, владата е подготвена да ги озакони реформите. „Наскоро ќе се иницираат амандмани на Кривичниот законик со кои се бришат затворските казни за навреда и клевета, бидејќи тоа е во интерес на новинарите и на граѓаните.“ 
Сепак, некои официјални претставници инсистираат на тоа дека слободата на изразувањето мора да има граници. „Во некои општества што ние ги цениме како демократски, прагот е премногу висок, додека во некои тоталитарни општества тој е премногу низок“, вели директорот на Македонската информативна агенција, Зоран Иванов, додавајќи дека рестрикциите се неопходни за да се заштити угледот.
