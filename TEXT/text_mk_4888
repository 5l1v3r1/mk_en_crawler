28/07/2009
Од Ајхан Шимшек за Southeast European Times во Анкара -- 28/07/09
Новиот амандман наиде на отпор минатата недела, откако турскиот уставен суд одлучи да го разгледа барањето на секуларната опозициска Републиканска народна партија (ЦХП) за негово поништување.
Реформата, која им дозволува на цивилните судови да гонат воени офицери за одредени кривични дела и да преземаат законски дејства во мирнодопски услови за дејства против националната безбедност, уставни прекршувања и обиди за соборување на власта, беше одобрена од претседателот Абдула Ѓул на 8-ми јули.
Парламентот ја усвои минатиот месец. 
Ѓул сакаше да „ја смири загриженоста“ во војската и рече дека оваа мерка е дел од кандидатурата на Турција за пристапување во ЕУ. Сепак, армијата се спротивстави на законот, тврдејќи дека истиот го крши членот 145 од уставот, во врска со воената правда, го поткопува единството и ги прави највисоките генерали цел на политички-мотивирани случаи. 
„Вистинскиот проблем се јавува кога судот е под туторство на некоја идеологија или институција и кога ги носи своите одлуки само за да задоволи група луѓе“, пишува колумнистот на Sabah Мехмет Барлас. 
Владејачката партија со исламистички корени Партија на правдата и развојот (АКП) се заложи за овој закон само неколку недели откако печатот ги објави наводните планови на некои воени претставници од понизок ранг за дискредитирање на владата.
Турската војска, институција со најголема доверба во државата, според анкетите, долго време ужива автономија и демонстрира политичка сила, соборувајќи четири избрани влади во изминатите 50 години. Во различни случаи поврзани со воениот персонал, воените судови наредиле ослободување на осомничените -- што било критикувано од некои луѓе, кои ги обвиниле судовите за пристрасност. 
Според Анкарскиот правен преглед, од 100 случаи во Турција, 54 резултираат со ослободување.
Во најновиот извештај на ЕУ за Турција се вели: „останува загриженоста за независноста и непристрасноста на судството“ и „нискиот квалитет на истрагата“.
Реформата уследи по познатиот случај Ергенекон, во кој околу 200 осомничени се соочија со судење за наводно финансирање или пристапување во терористичка организација за соборување на владата. Десетици воени претставници и пензионирани функционери од висок ранг се меѓу осомничените. 
Некои сметаат дека Ергенекон е политички мотивиран случај поддржан од АКП за заслабнување на секуларистите преку нивно поврзување со екстремизмот. 
