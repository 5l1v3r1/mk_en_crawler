26/12/2011
Александар Павлевски за Southeast European Times во Скопје -- 26.12.11 
Агенцијата „Мудис“ го намали кредитниот рејтинг на трите најголеми француски банки - Сосиете женерал, БНП Париба и Кредит Агрикол -- на 9-ти декември, зголемувајќи ја загриженоста за економските проблеми на ЕУ. 
Рејтинг агенцијата „Мудис“ изјави дека банките би можеле да се соочат со дополнителни загуби на нивните резерви на грчки и италијански државни обврзници доколку кризата се продлабочи. 
Многумина се плашат од дополнителниот ефект на изложеноста на овие и други европски банки во Грција и на други места во регионот врз локалните банки и економии. 
„Мудис“ објасни дека причините за овој потег се влошувањето на финансиските услови и ликвидноста на банките, како и нестабилната средина во која работат европските банки.
Уште една кредитна агенција, „Стандард и Пурс“, предупреди дека намалувањето на кредитниот рејтинг на земјите-членки на ЕУ може негативно да влијае на Балканот бидејќи долговите продолжуваат да се зголемуваат.
„Можноста произлегува од убедувањето дека во текот на последните неколку недели, систематиката во Европската монетарна унија се зголеми на ниво кое се одразува негативно на кредитниот рејтинг на еврозоната како целина“, рече агенцијата „Стандард и Пурс“. 
Регионалните економисти велат дека намалените кредитни рејтинзи не се добра вест за било која земја затоа што тие им сигнализираат на потенцијалните инвеститори губење на довербата и безбедноста. 
„Тоа [исто така] ги влошува условите за задолжување и го отежнува излезот од рецесијата. Ова ја засега Хрватска, како и Србија, Босна и Херцеговина, Франција и сите други“, Мато Бабиќ, професор по економија на бизнис училиштето „Либертас“ во Загреб, изјави за SETimes. 
Бабиќ објасни дека намалувањето на кредитниот рејтинг значи зголемени трошоци, што значи зголемување на трошоците на задолжување, односно, повисоки каматни стапки. „Второто значи пониски инвестиции и агрегатна побарувачка, со што се намалува производството, а се зголемува невработеноста.“ 
Сепак, банките во Хрватска се добро капитализирани, вели Бабиќ, што значи севкупно тие имаат поголема капитална адекватност од банките во ЕУ. „Затоа хрватските банки се релативно стабилни и од денешна гледна точка ќе немаат никакви проблеми.“ 
Директорот на белградскиот Институт за економија, Дејан Ериќ, објасни дека намалувањето на кредитниот рејтинг на француските банки влијае врз нивните глобални операции, а на тој начин врз нивните операции во регионот. 
„Самото објавување на веста значи дека нивото на кредитен ризик се зголемува, што со себе носи и репутациски ризик. Краткорочно, тоа може да не значи многу, но ако падот на кредитниот рејтинг продолжи, тоа може да резултира со повлекување на депозитите и намалување на кредитирањето“, рече тој. 
Ериќ изјави дека банкарскиот сектор и економијата во Србија не се многу погодени. 
„Странските банки во Србија се регистрирани како независни правни лица во согласност со домашните закони -- што е добра работа. Тие се релативно имуни на поголемо нарушување во земјата на потекло. Веќе имавме слична ситуација во 2008-та година кога некои „матични“ банки на домашните банки имаа многу сериозни проблеми дома, но тоа не се рефлектира во поголема мерка на нивните филијали во Србија“, рече тој. 
Ериќ тврди дека понискиот кредитен рејтинг може да има негативен ефект на долг рок, ако се појави проблемот со повлекување на депозитите и намалување на прекуграничните позајмувања од банките во нивните матични земји. Но, тоа се случува во последните неколку месеци.
„Во моментов најголем проблем за регионалните филијали на овие банки е „репутацискиот ризик“, иако тие се обидуваат да објаснат дека понискиот кредитниот рејтинг на централата нема да влијае многу на нивниот бизнис во Србија“.
Трендот на намалување на кредитниот рејтинг, најверојатно, ќе продолжи, вели водечкиот македонски економист Живко Атанасовски.
„Во период на светска економска криза која се темели на долгови и се карактеризира со големи јавни долгови и слаби јавни финансии, треба да се очекува дека агенциите ќе го намалат рејтингот на банките и земјите. Сето ова влијае на вредноста на еврото“ изјави Атанасовски за SETimes. 
И покрај оптимистичкиот став на Ериќ, надворешниот долг на Србија во октомври изнесуваше 24 милијарди евра, една милијарда повеќе од претходниот месец, а овој тренд продолжува со несмалено темпо.
Според економскиот аналитичар Виктор Трифуновски од Скопје, намалениот кредитен рејтинг ќе влијае врз способноста на француските банки да даваат кредити, особено во земјите како Грција, во која тие се најмногу изложени. 
„Банките ќе мора да ги зголемат каматните стапки на веќе дадените кредити. Сите пари што Грците ги позајмија ќе мора да бидат вратени по повисока каматна стапка, додека државниот долг расте без да се земаат нови кредити“, изјави Трифуновски. 
Поранешниот грчки премиер Јоргос Папандреу ги издвои агенциите за кредитен рејтинг покрај ЕУ како одговорни за грчката криза.
Грција има најнизок -- или „ризичен“ -- кредитен рејтинг во регионот, при што обврзниците што таа ги издава се многу шпекулативни и ризични, а земјата може да го врати долгот само доколку ја подобри економската ситуација. 
„ЕУ имаше можности за финансирање на дел од грчкиот долг поради европските банки, но нема да биде во можност да го стори истото со другите земји. Тоа значи дека капиталот во цела Европа ќе биде поскап“, вели Трифуновски.
„Ако ЕУ ветува, но не ги спаси ризичните земји од банкрот, тогаш намалениот кредитен рејтинг ќе важи за ЕУ како целина, а не само за земјите кои се соочуваат со можен банкрот“, додаде тој.
Една од земјите кои можат да бидат потенцијално погодени е соседна Македонија, која се карактеризира со среден кредитен рејтинг.
„Иако Македонија спаѓа во групата на ниско-задолжени земји, таа мора да биде внимателна да не зема нови кредити, како и на јавната потрошувачка. Секое задоцнето плаќање на камата поради која било причина директно ќе влијае на кредитниот рејтинг на Македонија“, изјави професорот по економија Ванчо Узунов за SETimes. 
Сепак, гувернерот на Народната банка на Македонија, Димитар Богов, истакна дека државните резерви се на одлично ниво, банкарскиот сектор бележи позитивни резултати, а јавниот долг на Македонија е меѓу најниските во регионот 
„Очекуваме да бидеме погодени, но ние сме во подобра позиција отколку во 2008-та година, а економијата има помал дебаланс отколку во 2008-та година. Без оглед на тоа што ќе се случи, депозитите на нашите граѓани се безбедни. Без оглед на тоа дали тие се во евра или денари, тие нема да загубат во вредност“, вели Богов.
