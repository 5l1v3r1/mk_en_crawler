27/04/2011
(Блиц, Заман, Balkans.com - 27/04/11; Бета, Б92, Танјуг, Радио Србија, Хуријет, Ворлд булетин, АКИ - 26/04/11) 
Босна и Херцеговина (БиХ), Србија и Турција се согласија за време на трилатералниот самит во вторникот (26-ти април) да си помагаат во меѓусебните напори кон приклучувањето во ЕУ, но на начин кој не влијае на меѓусебните внатрешни работи. 
„Мораме да дејствуваме заеднички во борбата против предрасудите кои потекнуваат од нашата тешка историја, бидејќи ако оставиме простор за предрасудите, ќе дојдеме до тоа да се соочиме со бројни проблеми во иднина“, рече српскиот претседател Борис Тадиќ, кој беше домаќин на состанокот со својот турски колега, Абдула Ѓул, и членовите на трипартитното ротирачко претседателство на БиХ, Небојша Радмановиќ, Бакир Изетбеговиќ и Жељко Комшиќ. 
„Сакаме да го видиме целиот регион интегриран во ЕУ што е можно поскоро, и ова е најважната политичка цел која на крајот треба да донесе добро за нашите граѓани“, додаде Тадиќ.
Ѓул и Радмановиќ, српскиот претставник во претседателството на БиХ и неговиот актуелен претседавач, ги повторија зборовите на Тадиќ во своите коментари.
„Нашата цел е трансформирање на оваа област, некогаш место на конфликти, во регион на заедништво, што треба да не води во иднината“, рече турскиот претседател, кој беше домаќин на првиот трилатерален состанок со српските водачи и водачите на БиХ во Истанбул на 24-ти април 2010 година.
Турција, единствениот официјален кандидат на ЕУ меѓу трите, започна преговори за влез во октомври 2005 година. Иако сè уште не е членка на Унијата „Турција може да го сподели своето искуство за да им помогне на Србија и БиХ во подготовките за кандидатурата“, истакна Ѓул.
Србија се надева дека ќе биде официјално признаена како кандидатка на ЕУ оваа година. Но, БиХ не успеа да постигне значаен напредок на својот пат кон интеграцијата откако го потпиша привремениот трговски договор и Договорот за стабилизација и асоцијација со Унијата во летото 2008 година, поради политичките тензии во земјата и бавните реформи. 
Сите три нации имаат аспирации за членство во блокот од 27 нации и се „решени да си помагаат меѓусебно на тој пат“, рече Радмановиќ. 
Турција, која ги иницираше трилатералните состаноци со Србија и БиХ, вели дека настрана од помирувањето, механизмот се фокусира и на соработката на трите земји во голем број други области, како што се економијата, енергијата, културата и заштитата на животната средина. 
Во вторникот беше договорено третиот билатерален самит да се одржи во Сараево следната година. 
