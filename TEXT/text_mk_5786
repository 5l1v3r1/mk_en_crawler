23/06/2011
Линда Карадаку за Southeast European Times во Приштина – 23.06.11
Животот во етнички мешаниот град Митровица и понатаму е под влијание на етничката припадност, што дава малку шанси за политичко и социјално помирување, во време кога постојат неповолни економски услови, според истражувањето на јавното мислење на УНДП, објавено минатата недела. 
Извештајот, врз основа на анкетата на 1.000 испитаници од целиот етнички спектар, беше објавен на 17-ти јуни. 
Испитаниците ги гледаат „стагнантната економија, недостатокот на работни места и инфлацијата“ како најголеми колективни проблеми, исто така наведувајќи и некои специфични проблеми како што се прекините на електричната енергија, водоснабдувањето, несоодветните услуги и објекти, и незаштитата на животната средина. Во меѓувреме, етничката поделеност и понатаму е главна карактеристика на животот во Митровица.
„Јазот меѓу косовските Албанци и косовските Срби и понатаму е голем“, се заклучува во истиот. 
Покрај нивната културна и јазична поделеност, извештајот заклучува дека двете заедници, исто така, ја гледаат Митровица различно, при што косовските Албанци ја доживуваат попозитивно. 
Косовскиот безбедносен аналитичар Ментор Врајоли изјави за SETimes дека владеењето на правото -- или неговиот недостаток -- останува главен проблем на север. Тоа, од друга страна, е резултат на политичкиот ќор-сокак. 
Така, Митровица, која имаше економски процут [од] 1970 до 1980 година, е „сега место со најлоши економски изгледи во Косово, и најверојатно во регионот“, рече Врајоли, додавајќи дека тоа важи за двете страни на реката Ибар. 
Локалните институции, рече тој, треба да преземат внимателни чекори со цел зголемување на нивната власт во овој дел од Косово. „Тоа може да се направи со нудење конкретна алтернатива со цел да се убедат постепено да им веруваат на нашите институции“, рече тој. 
Политичката и финансиската поддршка за меѓународната заедница ќе помогне за таа цел, додаде Врајоли. 
Локалните власти во Митровица се обидуваат да воведат одреден економски развој. Општината, со седиште во јужниот дел, одлучи да создаде слободна економска зона, каде што претпријатијата можат да работат ослободени од даноци. 
Градоначалникот Авни Кастрати беше цитиран во февруари дека идејата била моделирана по примерот на некои моќни економии во Европа, кои генерираа работни места со ваков пристап.
„Беше постигнат напредок преку овие проекти, исто така, во решавањето на меѓуетничките проблеми -- како што е во Северна Ирска, која е прва во Европа [во поглед на] бројот на слободни економски зони“, рече Кастрати за косовскиот весник Експрес. 
Во меѓувреме, Белград ги поддржува локалните бизниси на север. Српскиот министер за Косово, Горан Богдановиќ, ги обелодени „иницијативите“ пред локалните бизнисмени на 3-ти јули.
Белградски Б92 објави дека ова треба да создаде услови за создавање повеќе од 60 нови работни места во Косово. „Богдановиќ рече дека иницијативи во вредност повеќе од 34 милиони евра им се доделени на 34 бизнисмени од Косово за производни и услужни дејности“, објави агенцијата, цитирајќи го Богдановиќ дека неговата влада „продолжува да инвестира во Косово и дека единствениот начин народот да преживее е да имаат работа и да се издржуваат самите“.
„Имаме намера да доделиме уште еден дел до крајот на годинава, со специјален акцент на иницијативите за земјоделството“, рече Богдановиќ. 
