10/05/2013
Светла Димитрова за Southeast European Times во Софија -- 10.05.13
Резултатите од престојните предвремени парламентарни избори во Бугарија станаа уште понепредвидливи откако вниманието на граѓаните се сврте кон сензационалистичкиот скандал со нелегалното прислушување на највисоки политичари во земјата, велат аналитичарите.
Скандалот влијаеше на изборната кампања, одвлекувајќи го фокусот од партиските програми и платформи, рече Евгениј Даинов, професор по политички науки на Новиот бугарски универзитет.
„Ова е првата изборна кампања [од крајот на комунизмот во 1989 година] во која колку повеќе се приближуваме до крајот, толку помалку луѓе се сигурни за тоа како ќе гласаат“, рече тој за SETimes. „Вакво нешто не се случило никогаш порано.“
Кампањата за изборите в недела (12-ти мај) беше нарушена со наводите дека поранешен член на владата на ГЕРБ наредил нелегално снимање на клучните фигури во земјата од 2009 година.
Расправијата започна на крајот од март, кога Сергеј Станишев, водач на Бугарската социјалистичка партија, рече дека испратил информации за прислушувањето на државниот обвинител Сотир Цацаров. Станишев тврдеше дека нелегалното прислушување, кое наводно било насочено кон политичари, бизнисмени и судии, било наредено од поранешниот министер за внатрешни работи, Цветан Цветанов.
Истрагата за овие обвинувања, кои ги започна државното обвинителство, покажа дека „две третини“ од информациите што ги доставил Станишев, биле точни.
Четворица високи претставници на Специјализираниот директорат за оперативни технички операции беа обвинети во случајот, а на крајот од април обвинителството објави дека Цветанов бил одговорен за нивните дејства.
Кривичната постапка против Цветанов беше прекината поради неговиот имунитет како регистриран кандидат за пратеник, според обвинителството.
Негирајќи како било манипулации, Цветанов посочи дека е подготвен да се откаже од својот имунитет, но дури по изборите, „бидејќи сè што се случува за време на една изборна кампања им изгледа прилично сомнително на луѓето“, рече тој.
Тихомир Стојчев, поранешен шеф на бугарската единица за борба против организираниот криминал, изјави за SETimes дека скандалот мириса на „нечесност во политиката и волјата на политичките сили да ги употребат сите средства пред изборите“.
„Несоодветните законски мерки“ се виновни за тоа што е дозволено прислушувањето, рече тој.
„Мора да се спроведат сеопфатни институционални и политички реформи, се разбира и посилна цивилна контрола, за да се стави крај на таа практика“, рече Стојчев.
Привремениот премиер Марин Рајков посочи дека измените на правилата за користење специјални средства за следење, чија цел е да се надминат идентификуваните недостатоци во оваа област, се разгледуваат и се очекува да бидат одобрени.
Но, тоа ќе бара парламент и регуларна влада.
Многу аналитичари сметаат дека изборите в недела нема да дадат мнозинство за формирање влада и дека потоа ќе следат месеци политичка несигурност.
Многу граѓани се лути поради ситуацијата.
„Ако ова траело четири години, како што тие тврдат, зошто мораа да чекаат толку долго за да го откријат?“, рече за SETimes Пламен Георгиев (46) од Софија. „Потоа, гледајте кој обвинува -- поранешните комунисти! Нивната партија поседува врвна експертиза за шпионирање, прислушување, заговори ... Но, се разбира, ако Цветанов навистина стоел зад сето тоа прислушување за кое го обвинуваат, тој мора да се соочи со правдата.“
 Дали скандалот со прислушувањето ќе влијае на изборите в недела? Кажете ни што мислите. 
