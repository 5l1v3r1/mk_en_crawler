26/04/2013
Дражен Ремиковиќ за Southeast European Times во Загреб -- 26.04.13
Истражувањето на Антикорупциската студентска мрежа покажува дека многу студенти и професори се подготвени да соработуваат во пријавувањето на случаите на корупција, но претпочитаат да останат анономни.
„Само 6,9 отсто од студентите рекле дека не би пријавиле професор што примил мито, 66,3 отсто рекле дека би пријавиле, но ако пријавувањето е анонимно, додека 26,8 отсто би пријавиле дури и ако се открие нивниот идентитет“, рече за SETimes Марјан Забрчанец, извршен директор на Младинскиот образовен форум.
Хрватскиот антикорупциски полициски оддел обелодени десетици случаи на корупција во образовниот систем на земјата од 2008 година.
Во неодамнешната операција под тајното име „Индекс“, антикорупциската полиција уапси 39 лица осомничени за купување и продавање испити на Економскиот факултет во Осиек.
„Тие се осомничени за вршење ... злоупотреба на службената положба и овластувањата, мито, незаконско посредување и поттикнување злоупотреба на позицијата и надлежностите и незаконско посредување“, рече за SETimes Вук Ѓуричиќ, портпарол на полицијата.
Студенти, асистенти и посредници беа, исто така, уапсени во операцијата.
„Имаме причини да веруваме дека професорите и асистентите на Економскиот факултет во Осиек во текот на 2010 и 2011 година ... повеќепати им [давале] оценки за положен испит на осомничените студенти ... за што тие повеќепати примиле пари и разни подароци.“
Управата на факултетот вели дека сите вработени едногласно ја поддржуваат акцијата на откривање и судско гонење на незаконските активности и поединците од нивниот колектив, бидејќи „тие очигледно не припаѓаат на академската заедница на чесни и вредни луѓе, кои чесно си ги извршуваат своите должности“.
„За жал, овие настани му нанесоа голема штета на угледот на факултетот ... [но] ние сме уверени дека тоа ќе придонесе за комплетирање на процесот на консолидирање и вреднување на позитивните аспекти на работата, кои со години успешно ги создаваме“, рече за SETimes деканот на факултетот, Жељко Туркаљ.
Истражувањето на Младинскиот образовен форум во Македонија покажа дека 28,3 отсто од студентите на Св.Кирил и Методиј не би пријавиле корупција, бидејќи велат дека тоа ништо не менува, без оглед дали е пријавена или не. Повеќе од 20 отсто стравуваат од одмазда од пријавените, а 17 отсто рекле дека не знаат каде да пријават корупција.
Според истражувањето на Трансперенси интернешнал, секој четврти студент во Босна и Херцеговина се соочил со корупција.
„Корупцијата е насекаде, па дури и на факултетите“, рече за SETimes Емир Мухамедагиќ, портпарол на студетскиот парламент на Сараевскиот универзитет. „Пред три години отворивме анонимна телефонска линија преку која студентите можат да пријавуваат корупција. Досега нема пријави. Луѓето се, најверојатно, исплашени. Сметам дека надлежните истражни власти треба да бидат позаинтересирани за овој проблем.“
 Дописниците Круно Картус во Осиек и Марина Стојаноска во Скопје дадоа свој придонес за овој извештај.  
 Кој е најдобриот начин за борба против корупцијата во образовниот систем? Додадете го вашето мислење долу.  
