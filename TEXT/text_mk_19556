25/09/2007
САРАЕВО, Босна и Херцеговина (БиХ) -- Потребни се итни мерки за отстранување на пречките што го попречуваат водењето на судските процеси против осомничените за воени злосторства, изјави министерот за правда на БиХ, Бариша Чолак, за БИРН во понеделникот (24-ти септември). Тој додаде дека најголема пречка е бројот на различните регулативи што важат за овие процеси. „Седумдесет отсто од пресудите за воени злосторства се донесени со примена на еден кривичен закон од страна на локалните судови, додека Судот на БиХ применува друг кривичен закон“, рече Чолак. 
Моментно, вкупно пет кривични законици се применуваат во судските процеси против осомничените за воени злосторства, од кои секој нуди различни дефиниции за кривичните прекршоци и различни казни. Поради ова, 30 обвинети во државниот Суд на БиХ започнаа штрајк со глад барајќи да бидат судени според поблагите услови што беа на сила кога тие ги извршиле наводните злосторства. (БИРН - 24/09/07)
