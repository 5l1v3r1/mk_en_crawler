07/10/2009
(MТИ - 07/10/09; AФП, Будапест тајмс, МТИ, ТАСР, Словак спектатор, МРТ, унгарско Министерство за надворешни работи - 06/10/09)
Чешка, Унгарија, Полска и Словачка, познати како Вишеградска група, изразија поддршка за својата евроатланска интеграција на земјите од Западен Балкан, за време на состанокот на нивните министри за надворешни работи во Будимпешта во вторникот (6-ти октомври). 
„Евроатланската интеграција одигра клучна улога во трансформирањето на Централна Европа“, се вели во заедничкото соопштение на министрите по разговорите, и се додава дека тие „сакаат да видат како политиката на проширување ја потпомага стабилноста и благосостојбата исто така и во Западен Балкан“.
Чешка, Унгарија, Полска и Словачка, познати и како Вишеградска четворка (В4) се приклучија на ЕУ во 2004 година, заедно со шест други земји од Источна и Централна Европа, и сите се членки на НАТО. Унгарија, која моментно претседава со В4, треба да го преземе шестмесечното ротирачко претседателство на ЕУ од Белгија на 1-ви јануари 2011 година, и да ѝ го предаде на Полска на 1-ви јули истата година. Шведска, чиј шестмесечен мандат на чело на блокот завршува на 1-ви јануари 2010 година, ќе биде заменета од Шпанија.
„Вишеградската група е подготвена да ја промовира интеграцијата на земјите од Западен Балкан во текот на следните претседателствувања со ЕУ, вклучително и работењето на нивните апликации за членство“, се вели во изјавата на министрите за надворешни работи.
Но, тие исто така истакнаа дека напредокот во пристапувањето на земјите-апликантки е во нивни раце и дека зависи од нивните напори за спроведување на реформите потребни за ЕУ.
„Само позитивен ави, вклучително и задоволителни резултати во спроведувањето на Договорот за стабилизација и асоцијација ќе го забрзаат процесот на интеграција“, рекоа министрите. Земјите од Западен Балкан, додаваат тие, треба да го имаат ова предвид кога ги поднесуваат своите официјални апликации за членство во ЕУ. 
Највисоките дипломати на четирите поранешни комунистички држави, исто така, ветија дека ќе им помогнат на земјите-аспирантки за ЕУ во подготовките за влез во блокот.
„Вишеградските земји ја нудат својата помош и неодамнешна експертиза во изготвувањето и спроведувањето на интегративните стратегии, вклучително и ефикасното користење на предпристапните средства што ги обезбедува ЕУ“, се вели во соопштението.
Земјите од Западен Балкан -- Албанија, Босна и Херцеговина (БиХ), Хрватска, Косово, Македонија, Црна Гора и Србија -- се во различни фази на процесот на пристапување. Хрватска, најнапредната меѓу нив, се очекува да пристапи во ЕУ во 2011 година. Ова, веруваат министрите за надворешни работи на В4 „ќе му даде понатамошна динамика на процесот на интеграција, како и охрабрување на земјите-апликантки да ги спроведат реформите“.
Македонија, Црна Гора и Србија ќе дојдат еден чекор поблизу до ЕУ за само неколку месеци, бидејќи нивните граѓани ќе можат да патуваат без визи во членките на блокот почнувајќи од 1-ви јануари.
Тоа „сведочи за фактот дека напорите што се прават за исполнување на условите носат реални резултати“, рекоа министрите за надворешни работи.
Наведувајќи ја подобрената соработка на Србија со Меѓународниот кривичен трибунал за поранешна Југославија, В4, исто така, изрази поддршка за брзото спроведување на условниот трговски договор на ЕУ со Белград. 
Тие, исто така, ги повикаа сите политички партии во БиХ да работат заедно на исполнување на условите за трансформација на Канцеларијата на високиот претставник (ОХР) во канцеларија на Специјалниот претставник на ЕУ (ЕУСР).
„Земјите од В4 го поддржуваат континуираното присуство на ЕУФОР во БиХ и препорачуваат одржување на нејзиниот актуелен мандат додека не биде комплетирана транзицијата ОХР-ЕУСР“, се вели во соопштението. „Тие ја истакнаа важноста на реформирањето на уставот и потврдија дека само Босна и Херцеговина како целина има перспектива за членство во ЕУ.“ 
Министрите за надворешни работи на В4 го завршија својот состанок во вторникот со неформален работен ручек со нивните колеги од Албанија, БиХ, Хрватска, Косово, Македонија, Црна Гора и Србија.
