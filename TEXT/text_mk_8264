19/01/2012
Бен Андони за Southeast European Times во Тирана -- 19.01.12
Владините доцнења со објавувањето на законите и регулативите во албанскиот Службен весник ги прави некои од нив неспроведливи, според неодамнешниот извештај издаден од Центарот за транспарентност (ЦПИИ) со седиште во Тирана. 
Властите велат дека доцнењата може да имаат опасни последици и во најмалку еден документиран случај довеле до тоа некој да биде погрешно затворен со месеци. 
„Доцнењата ... може индиректно да го прекршат албанскиот устав, како и принципот на правната сигурност. Тие може да произведат опасни последици за лицата, почнувајќи од произволно одземање на слободата и безбедноста“, рече за SETimes директорот на ЦПИИ, Герти Шела.
Извештајот „Транспарентност на државните публикации“ беше издаден во декември и е прв случај на сеопфатен преглед на транспарентноста за трите елементи на власта во Албанија. Во истиот се заклучува дека доцнењето со објавувањето на одлуките на Врховниот суд ги спречува пониските судови навремено да ги потврдат пресудите. Високиот суд е законски должен да ги објави своите одлуки во службен весник во рок од 30 дена.
ЦПИИ го дава како најфлагрантен пример случајот на обвинениот идентификуван само како П. Делиу, кој неправедно отслужил дополнителни пет месеци затвор во 2009 година бидејќи судот не ја објавил брзо пресудата за неговиот случај. Извештајот не дава други детали. 
Пресудата на судот во овој случај беше изречена во февруари истата година, а судот ја објави во Службен весник во август. 
Албанскиот совет на министри -- владата предводена од премиерот Сали Бериша -- слично на тоа издава одлуки кои честопати не ги објавува во службениот весник. 
Во извештајот се вели дека 112 од 1081 одлука одобрени од премиерот во 2010 година не биле објавени и никогаш не влегле на сила. Министерството за образование не објави 20 од 34 насоки во Службениот весник, додека Министерството за земјоделство објави само една од своите 19 насоки.
Уредникот на весникот ШКИП со седиште во Тирана, Александар Ципа, изјави за SETimes дека албанските власти ги предизвикуваат доцнењата или не ги објавуваат директно одлуките бидејќи не се заинтересирани истите да бидат транспарентни.
„Необјавувањето на [нормативните акти] претставува одраз на реалната состојба со транспарентноста на владата. На пример, договорот за поморската граница со Грција не беше транспарентен и јавноста дозна преку медиумите за овој штетен договор“, рече Ципа. 
Енкелед Алибеај, поранешен министер за правда и актуелен член на правната парламентарна комисија од владејачката Демократска партија, не се согласува. 
„Институциите одговорни за издавање на еден акт се заинтересирани за негово објавување што е можно поскоро бидејќи [во спротивно] иницијативата за издавање на актот се попречува. … [и] може да ги спречи нивните функции“, рече Алиберај за SETimes. 
Алиберај рече дека не „гледа кршење на правата на граѓаните во однос на транспарентноста или навременото известување за објавувањето на актите“.
Поранешниот правен советник на советот на министри, Блерта Краја, изјави за SETimes дека има повремени случаи на необјавување, но таа смета дека степенот на оваа појава не е лош. 
„Влегувањето во сила на новиот устав (1998) и законот за советот на министри (2003) [донесе] значително подобрување во транспарентноста и објавувањето на законите или амандманите во Службениот весник“, рече Краја.
Доцнењата честопати се случуваат поради големиот број одлуки што ги носи советот на министри во кус период, рече Краја. Големиот број заостанати случаи ја доведуваат во прашање способноста на преоптоварените институции за навремен претрес и објавување на одлуките.
Таа додава дека организациите против корупцијата заклучиле оти заинтересираните трети страни највеќе профитираат од ситуацијата. 
„Во 2008 година, кога излеговме со нашиот прв извештај, Државниот центар за публикации објави масовен број на дополнителни изданија на [одлуките], кои не беа објавени од 2005 година. Ова дејство, иако заслужува пофалба, беше де факто тивко прифаќање на проблемот кој веќе го забележавме во нашиот мониторинг“, рече Шел. 
