03/07/2005
САРАЕВО, Босна и Херцеговина (БиХ) -- Државниот суд на БиХ во петокот (1-ви јули) ги изрече првите казни за воени злосторства од страна на оваа институција, осудувајќи го Ирачанецот Абдуладхим Мактуф на пет години затвор. Мактуф, кој ја предводеше единицата исламски доброволци за време на конфликтот во Бих е осуден за неговата улога во киднапирањето на тројца хрватски и двајца српски цивили во Травник на крајот од 1993 година. Киднапираните беа понижувани и злоставувани, а на еден од Србите, Драгољуб Поповиќ, му беше отсечена главата. Мактуф, кој има и босанско државјанство, се наоѓа во притвор од јуни 2004 година. 
Во другите вести, претседателот на кантонскиот суд на Ливно, Недим Бегиќ, во саботата рече дека е започната процедура за екстрадиција на Перо Радиќ, босански Србин обвинети за воени злосторства врз хрватски воени затвореници во 1992 година, од САД. Тој е уапсен пред два месеци со меѓународната потерница издадена од БиХ. (Независне новине, Ројтерс - 02/07/05; РТРС, ХИНА - 01/07/05)
