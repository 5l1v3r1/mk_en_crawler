29/01/2013
Светла Димитрова за Southeast European Times во Софија -- 29.01.13
Повеќето учесници на првиот национален референдум во Бугарија во нејзината посткомунистичка историја гласаа за изградбата на нова нуклеарна централа во земјата. Но, поради тоа што одѕивот во неделата (27-ми јануари) беше под законскиот услов за нивната одлука да биде обврзувачка, прашањето се враќа во парламентот.
Прелиминарните резултати од излезните анкети покажаа дека близу 22 отсто од регистрираните гласачи, или околу 1,5 милиони бугарски граѓани, учествуваа на референдумот. Од нив, 61 отсто го одобриле прашањето: „Треба ли нуклеарната енергија да се развива понатаму во Бугарија со изградба на нова нуклеарна централа?“ 
Согласно со законот, бројот на учесниците мора да биде еднаков или повисок од бројот на регистрирани гласачи на последните парламентарни избори во оваа балканска држава, и најмалку 50 отсто мора да гласаат позитивно за резултатот на референдумот да биде прогласен за валиден.
Референтна точка во овој случај се изборите на 5-ти јули 2009 година, кога 4,3 милиони, или 60 отсто од регистрираните гласачи излегоа на гласање.
Законот, исто така, предвидува дека ако одѕивот е понизок од потребниот минимум, но е над 20 отсто од регистрираните гласачи, прашањето мора да се врати во парламентот за одлука.
Референдумот беше инициран од страна на главната опозициска Бугарска социјалистичка партија (БСП), откако владата ги напушти долготрајните планови на земјата за изградба на нуклеарка со капацитет од 2.000 мегавати кај Белене на реката Дунав, 100 километри источно од постојната нуклеарна централа Козлодуј.
Владејачката централно-десничарска партија на премиерот Бојко Борисов, ГЕРБ, одлучи да се откаже од проектот во март 2012 година, наведувајќи го како причина немањето сериозни стратешки странски инвеститори за скапата инвестиција.
Контроверзниот проект беше предложен во раните 1980-ти, а беше замрзнат една деценија подоцна. Планот беше обновен од страна на владата на поранешниот премиер Симеон Саксобурготски (2001-2005 година). На крајот од 2006 година претходната коалициска влада предводена од БСП потпиша договор со претставништвото на руското претпријатие Росатом, Атомстројекспорт, за изградба на нуклеарката Белене. Но, Софија и Росатом не успеаја да постигнат конечен договор за проектот, по несогласувањата околу цената.
Во меѓувреме се потрошени повеќе од 1 милијарда евра за овој проект.
Според финансиските консултанти, повеќе од 10 милијарди евра ќе бидат потребни за изградба на нуклеарната централа Белене, кои Бугарија не може да си ги дозволи во време на криза, вели владата.
Претседателот на БСП, Сергеј Станишев, чија партија тврди дека проектот ќе чини помалку од 6 милијарди евра, во неделата потврди дека Русија е подготвена да ги обезбеди потребните финансии. Исходот од референдумот, рече тој, претставува „безусловен личен пораз и лична недоверба за [премиерот Бојко] Борисов“, кој побара од поддржувачите на ГЕРБ претходно овој месец да го отфрлат реферемдумот.
Борисов рече дека референдимот, кој ги чинеше даночните обврзници околу 7 милиони евра, се покажа бесмислен, истакнувајќи дека парите можеле подобро да се искористат.
Но, претседателот Росен Плевнелиев рече дека она што е важно е дека 23 години по крајот на комунизмот во земјата, Бугарите конечно добија можност да учествуваат директно во процесот на носење одлуки.
„Без оглед на тоа колку луѓе ќе излезат на гласање и каков ќе биде исходот, референдумот претставува голем успех за демократијата во Бугарија“, рече тој.
Проектот Белене ги разбранува страстите и во соседна Романија, особено меѓу екологистите, кои предупредија дека централата би била лоцирана на крстосница на три сеизмички активни центри.
„Како земја што произведува нуклеарна енергија, Романија смета дека секоја земја има право да одлучува за користењето на овој извор, но ако во исто време се почитува европската и меѓународната нуклеарна безбедност и безбедносните стандарди и условите за заштита на животната средина, според меѓународните закони што се на сила“, рекоа во изјавата за SETimesод романското Министерство за надворешни работи.
Романија внимателно ќе го следи проектот од аспект на гарантирање дека нејзината територија нема да биде погодена и од аспект на меѓународните норми во врска со проценката на прекуграничното влијание врз животната средина на проектот, се додава во истата.
 Дописникот на SETimes Пол Чикои во Букурешт даде свој придонес за овој извештај.  
