19/01/2011
Од Марина Стојановска за Southeast European Times во Скопје -- 19/01/2011 
Македонската Комисија за заштита од дискриминација започна со работа минатиот понеделник (17-ти јануари), кога го назначи експертот од Министерството за труд и социјална политика, Душко Миновски, за свој претседател. 
Комисијата ќе дејствува во согласност со Законот за спречување и заштита од дискриминација, кој беше усвоен во април 2010 година и влезе во сила на 1-ви јануари. „Комисијата и законот против дискриминација се целосно усогласени со легислативата на ЕУ, со што Македонија исполни уште еден клучен услов за пристапување во ЕУ“, изјави Миновски за SETimes 
Сите граѓани кои сметаат дека биле предмет на незаконска дискриминација имаат право да поднесат жалба до комисијата во рок од три месеци од прекршокот или во текот на една година откако дознале дека чинот е дискриминаторски. Македонскиот закон забранува дискриминација врз основа на етничка припадност, пол, раса, социјален статус, јазик, државјанство, вера, политичка определба или хендикеп.
Комисијата ќе прима и разгледува жалби, ќе подготвува случаи кога има основа за тоа, ќе нуди мислења и препораки и ќе ги информира подносителите на тужби за нивните права и обврски според законот.
Во рок од три месеци по добивањето на жалбата, истата ќе дава мислење и ќе препорачува како може да се надмине прекршокот. Лицето кое е обвинето дека извршило дискриминација треба да дејствува во согласност со препораката и да обезбеди решение во рок од 30 дена. Ако не го стори тоа, комисијата може да покрене судска постапка.
Организациите ќе добијат парична казна од 800 до 1.000 евра ако го нарушат достоинството на поединците или ги дискриминираат. Покрај тоа, секое лице вклучено во прекршок ќе биде казнето со 600 до 800 евра, како и секое лице кое ќе охрабри или помогне вакво однесување. 
Министерот за труд и социјална политика, Џелал Бајрами, рече дека новиот закон е голем чекор напред кон зајакнување на демократијата. 
„Се надеваме дека кога граѓаните ќе се чувствуваат дискриминирани на каков било начин, ќе контактираат со Комисијата ... таа ќе ги процесуира сите жалби и ќе им даде инструкции на институциите, владините тела и приватниот сектор да преземат дејства врз основа на нивните сознанија“, рече тој.
Народниот правобранител Иџет Мемети објасни дека во отсуство на правна рамка во минатото, граѓаните можеа да поднесуваат тужби врз основа на Законот за народен правобранител. 
„Вкупниот број на тужби во изминатите 20 години е мал, не заради тоа што нема дискриминација, туку поради тоа што граѓаните, најверојатно, не ја препознаваат во повеќето случаи“, рече Мемети.
Македонскиот пристап беше моделиран по оној на соседна Србија, каде што, исто така, има комисија. Истиот се разликува од оној на Хрватска, која му дава овластување на народниот правобранител во случаите на дискриминација во владата и приватниот сектор. 
Усвојувањето на законот минатата година помина во знакот на интензивна дебата и критики, претежно од македонскиот Хелсиншки комитет. Истиот се спротивстави на законот поради тоа што „сексуалната ориентација“ не беше експлицитно спомената како основа за дискриминација.
Министерството за труд и социјална политика тогаш зазеде став дека ваквата дискриминација е покриена со други, пошироки одредби од законот.
Миновски објасни за SETimes дека тие предвидуваат механизми за заштита на секој поединец од секаков вид дискриминација. 
„Ако едно лице се соочи со дискриминација на работното место врз основа на својата хомосексуална ориентација, Комисијата ќе постапи по тужбата, и ако има основа, ќе одлучи околу чекорите за нивниот правен лек“, рече тој. 
