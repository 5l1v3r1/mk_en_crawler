10/05/2007
Од Антонио Прленда за Southeast European Times во Сараево – 10/05/07
Наградата на Босна и Херцеговина (БиХ) Мостарска мировна поврзаност, годишна меѓународна мировна награда, му беше доделена на поранешниот јужноафрикански претседател Нелсон Мандела минатиот месец. 
Амбасадата на БиХ во Јужна Африка му ја предаде наградата на Мандела во Преторија, во согласност со протоколот. 
Центарот за мир и мултиетничка соработка во Мостар е непрофитна невладина организација формирана со цел да ги испита и документира важните настани во историјата на Мостар и Херцеговина од 1990 до 2004 година. Со центарот управува Сафет Оручевиќ, градоначалник на Мостар од 1994 до 2001 година.
Наградата се доделува секоја година на годишнината од реконструкцијата на мостарскиот Стар мост. Истата ја добиваат луѓе од различни професии -- вклучувајќи социјални и културни работници, политичари, писатели, публицисти -- кои придонесле за мирот и мултиетничката соработка. 
Поранешниот чешки претседател Вацлав Хавел ја доби наградата во 2004 година, а австрискиот министер за надворешни работи Алоис Мок беше добитник во 2005 година. 
Во писмото по повод предавањето на наградата членот на претседателството на БиХ Харис Силајџиќ рече дека и покрај тоа што Стариот мост во Мостар е обновен, за лечењето на душите во градот ќе биде потребно повеќе време, трпение и напори. 
„Тука ни треба вашата поддршка, охрарување и присуство“, пишува Силајџиќ. „Авторитетот на моќта и богатството е предност во денешниот свет, но силата на моралниот авторитет е привилегија само на неколкумина. Вие, г-дине Претседателе го имате овој авторитет повеќе од кој било друг и тоа го инспирираше Центарот за мир и мултиетничка соработка во Мостар да ви ја понуди наградата.“ 
Мандела, чие затворање од 1962 до 1990 година ја симболизира борбата на Јужна Африка против расизмот, им се заблагодари на граѓаните на БиХ. Тој рече дека и покрај тоа што Јужна Африка е далеку од БиХ, народите во двете земји се обединети во глобалната борба за мир. 
„Иако сум примил голем број награди за мојот придонес во светскиот мир, јас бев пријатно изненаден кога слушнав дека луѓето од вашата земја одлучиле да ми ја направат оваа чест“, пишува Мандела. „Искрено се радувам ако сум го инспирирал на некој начин босанскиот народ, кој толку многу страдаше, да продолжи да работи на помирувањето и постигнувањето траен мир.“ 
„Нашите заеднички цели мора да бидат помирувањето и соживотот на различни култури, вери и раси“, додаде тој. 
