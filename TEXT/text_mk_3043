14/07/2006
Од Кристија Цук за Southeast European Times во Загреб -- 14/07/06
Голфот е спорт кој се игра во целиот свет повеќе од 500 години. Сепак, неговата историја во Хрватска е многу покуса. Од вкупно 18.000 терени за голф во светот, 6.105 се во Европа, а само седум од нив се во Хрватска. 
Меѓу овие седум е „Островот Бриони“, најстарото и најубаво игралиште за голф во земјата, „Нови двори“, каде што голф-играчите може да играат и ноќе, и „Долина на кардиналите“, еден од најстарите терени во земјата и долго време, единствен.
И покрај неинтересната историја на овој спорт во Хрватска, земјата има 42 голф клубови и 168 регистрирани играчи. Како резултат на ентузијазмот на ваквите групи, развојот на овој спорт е во подем. Според стратешката програма за развој на голфот во Хрватска, избрани се повеќе од 35 локации за изградба на нови игралишта за голф. 
Голем број од овие проекти се финансираат од инвеститори, а некои се веќе изградени. Еден, во близина на Загреб, ќе биде изграден на стара депонија. Овој проект доби особено широка поддршка, бидејќи жителите едвај чекаат да видат убави зелени полиња во близина на нивниот град. 
Во меѓувреме, американскиот градежник Џеф Блекард планира да изгради огромен, ексклузивен терен за голф во далматинскиот град Сукосан, во близина на Задар. Тој треба да се изгради на брегот, а не во внатрешноста, бидејќи исклучителните климатски услови ќе овозможат играње во текот на целата година. Комплексот ќе биде најголемо игралиште за голф во Европа, кое ќе има капацитет за организирање на светски турнири во голф. Првиот турнир е закажан за 2008 година.
Кога ќе биде завршен, комплексот ќе вклучува 27 дупки, еден олимписки комплекс, марини, хотели со пет ѕвездички, центар за конференции, бизнис канцеларии и приватни вили. Блекард ќе вработи околу 10.000 лица. Завршувањето на комплексот се очекува за десет до 12 години.
Во минатото Хрватска беше буквално единствената земја ориентирана на туризам без каква било вистинска голф програма. Сепак, долготрајните проблеми -- како што е несоодветното планирање и недостатокот на објекти -- постепено се решаваат. И покрај тоа што голфот сé уште не е приоритет во хрватскиот спорт и во туристичкиот фокус, постигнат е напредок.
