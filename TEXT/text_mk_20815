06/11/2007
САРАЕВО, Босна и Херцеговина (БиХ) -- На прес-конференцијата во понеделникот (5-ти ноември), високиот претставник Мирослав Лајчак рече дека е оптимист оти правните тимови што ја претставуваат неговата канцеларија и владата на Република Српска (РС) ќе го решат спорот околу мерките што Лајчак ги објави неодамна за зајакнување на процесот на носење одлучи од страна на парламентот и централната власт. И покрај тоа што во понеделникот не беше постигнат договор, тимовите се согласија да продолжат со преговорите во текот на оваа недела. Според локалните весници, експертите на РС подготвуваат предлог за измена на законите за Советот на министри (СоМ) и парламентот на БиХ, што ќе загарантираат дека мислењето на секој од конститутивните народи ќе биде земено предвид во идните гласања. Претседавачот на СоМ, Никола Шпириќ, минатата недела поднесе оставка во знак на протест поради мерките, додека премиерот на РС, Милорад Додик, вели дека Србите треба да ги бојкотираат државните институции. (Дневни аваз, Независне новине - 06/11/07; РТРС, Фена, НТВ Хајат, Ројтерс - 05/11/07)
