31/01/2006
Од Берта Фониќи за Southeast European Times во Приштина – 31/01/06
Партијата на починатиот косовски претседател Ибрахим Ругова го избра кандидатот за негов наследник. Педесетичетиригодишниот професор по право Фатмир Сејдиу, член на парламентот и генерален секретар на владејачката партија Демократски сојуз на Косово (ЛДК), основана во 1989 од страна на Ругова и други косовски интелектуалци. Ако биде избран тој ќе го предводи приштинскиот тим на преговорите за конечниот статус на Косово. 
„По долги разговори ЛДК со целосен консензус одлучи да го номинира Фатмир Сејдиу за претседател на Косово“, се вели во соопштението за печатот на партијата по состанокот во понеделникот (30-ти јануари). 
„Ние ќе ги почитуваме деновите на националната жалост за претседателот Ругова. Но, исто така, ние сме свесни дека не можеме да го одложуваме процесот“, објасни министерот за локална власт, Љутфи Хазири, додавајќи дека мора да се избере претседател за да продолжи процесот на преговорите. Хазири требаше да ја предводи косовската делегација на седницата во Виена за децентрализацијата, но разговорите беа одложени поради смртта на Ругова. 
Според специјалниот претставник на ОН за разговорите во врска со статусот на Косово, Марти Ахтисари, тие сега ќе се одржат на почетокот од февруари. 
„Сигурен сум дека секој ќе ги поддржи напорите за наоѓање на најдобро решение за Косово“, рече тој по состанокот во петокот со шефот за безбедност на ЕУ, Хавиер Солана, кој наводно ја поддржува кандидатурата на Сејдиу. 
„Фактот што ОН не ме побараа за долгорочна работа укажува и е охрабрувачки знак дека статусот на Косово ќе биде решен до крајот на годинава“, додаде Ахтисари. 
Во понеделникот Советот на ЕУ објави изјава во која се искажуваат пофални зборови за Ругова и се повикува Косово да се придвижи напред со спроведувањето на меѓународно определените стандарди. Во изјавата, издадена по седницата на Советот, се вели дека Ругова одиграл историска улога во унапредувањето на правата на косовскиот народ. Во истата се повикуваат сите институции и политичари во Косово да работат заедно на реализирањето на определените реформи и осигурувањето на конструктивно учество во процесот на одредување на статусот. 
