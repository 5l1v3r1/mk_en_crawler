09/07/2012
Линда Карадаку за Southeast European Times во Приштина -- 09.07.12
Како и многуте Сиријци кои живеат во прогон, 27-годишната Алиаa Ноха, која живее во Албанија, со страв и загриженост гледа како нејзината земја влегува во војна.
„Моите пријатели во Сирија ми кажуваат дека живеат среде експлозии и куршуми“, објаснува жителката на Алепо која живее во Албанија веќе осум години. „Јас само сакам да им кажам на моите луѓе дека ние сме далеку, но сме со нив“. 
Иако нивниот број е мал, Сиријците на Балканот добиваат информации во нивните нови земји за тоа што се случува во Сирија, истовремено обезбедувајќи морална и материјална поддршка за оние дома. 
Од започнувањето на револуцијата во Сирија пред речиси 16 месеци, Ноха, мајка на две деца, стана активист залагајќи се во име на Сиријците. На 8-ми јуни таа организираше мал протест од повеќе од 200 луѓе во Тирана со цел да привлече внимание за страдањата на нејзиниот народ. 
„Јас се спротивставувам со зборови, а не со оружје. Јас само велам, ајде да го кренеме нашиот глас“, изјави таа за SETimes. 
Професор Калдун Алнабвани, независен член на опозицискиот Национален совет на Сирија (СНЦ), вели дека сириската дијаспора се обидува да му помогне на својот народ во Сирија со сите средства.
„Тие стануваат нивниот глас на Запад и во целиот свет; мобилизирајќи ја меѓународната јавност и официјалното мислење, организирајќи средби за обединување на сириските противници на режимот на Асад“, изјави тој за SETimes, додавајќи дека тие, исто така, испраќаат различни видови на помош.
„Тие го прифаќаат предизвикот да им помогнат на своите сонародници во Сирија за кои оваа поддршка е од клучно значење. Мислам дека тоа е случај со Сиријците во сите земји низ целиот свет“, рече тој. 
Настаните во Сирија ги наведоа дипломатите и аналитичарите -- правилно или погрешно -- да повлечат паралела со Босна и на Косово во 1990-тите, која им помага на многумина кои живеат Балканот да ја сфатат важноста. 
Во Косово, Исламската заедница на Косово почна да собира донации во петокот (6-ти јули) во џамиите со цел да им помогне на речиси 30.000 сириски бегалци во Турција.
Во соопштението на Исламската заедница на Косово се вели: „Луѓето на Косово знаат најдобро каква важност има помошта, бидејќи пред само една деценија, ние бевме оние на кои слободните луѓе им помагаа и сега, благодарение на Бог, благодарение на нашата војна и помошта на нашите меѓународни пријатели, ние сме слободни и можеме да им помагаме на другите во нивниот пат кон слобода“.
Енѓел Бериша, кој ги загуби членовите на неговото семејство во масакр од страна на српските сили за време на војната во Косово, рече дека ги сожалува Сиријците. 
„Ужасно е да слушам за масакри повторно. Тоа ме потсетува на нашето страдање, на она низ што бевме принудени да поминеме. Она што ни се случи нам треба да послужи како лекција со цел да не се дозволи тоа да се случи повторно“, изјави Бериша за SETimes. 
Мохамед ал-Абдала, истражувач во сирискиот Центар за политички и стратешки студии и член на опозициските Комитети за локална координација кои организираат протести во Сирија против Асад, рече дека сирискиот случај е речиси ист како и Босна. „Меѓународната заедница гледаше и не преземаше ништо речиси три години, без да дејствува или да направи нешто конкретно преку дипломатијата и Советот за безбедност“. 
„Беа убивани и повредувани луѓе. Мислам дека во Сирија сега има слична ситуација, минувајќи низ Советот за безбедност и дипломатијата, која не дава никаков резултат. Она што се случи во Босна е токму она што се случува во Сирија", изјави Абдала за SETimes. 
