26/10/2010
Од Јусуф Рамадановиќ за Southeast European Times во Сараево -- 26/10/10 
Полицијата во Босна и Херцеговина спроведува акции против организираниот криминал и неодамнешната операција го докажува тоа, според властите. 
Зијад Турковиќ, наводен водач на една од најголемите банди во земјата, беше уапсен минатиот месец со девет свои ортаци. Полицијата во Федерацијата на Босна и Херцеговина (ФБиХ), исто така, пронајде две тела, за кои се верува дека се босанскиот државјанин Митхад Мекиќ и неговата бремена девојка од Боливија, Марија Салас-Кортез, на планината Бјелаш ница, во близина на Сараево. 
Тие се верува дека биле убиени од групата на Турковиќ.
Истите гангстери се осомничени во три други случаи на убиство во Сараево и Мостар. Освен шверцот на дрога, тие се верува дека извршиле серија спектакуларни грабежи, вклучително и кражба на 1,3 милиони евра од сараевскиот карго центар во 2007 година. 
Разбивањето на оваа банда претставува „значајно остварување, кое покажува оти полицијата може да се справи со најтешките предизвици“, рече директорот на полицијата на ФБиХ, Златко Милетиќ за SETimes. Тој рече дека истрагата е во тек. 
Шефот на одделот за организиран криминал, Едит Врањ, рече дека осомничените се „бескрупулозни и доброорганизирани“, и дека тие имаат влијание и надвор од БиХ. Тој објасни дека групата обрнувала особено внимание да се обезбеди силно алиби. 
Еден од осомничените уапсен во септември е Саша Степановиќ, универзитетски образован експерт за криминал, за кој се верува дека дејствувал како советник на Турковиќ.
Степановиќ можеби бил мозокот зад операциите на групата, велат властите. 
Додека нивните колеги во ФБиХ беа зафатени со апсењето на Турковиќ, полицијата во Република Српска (РС) спроведе сопствена операција. Истата имаше за цел разбивање на мрежата за шверц на цигари која оперира низ целата земја.
Акцијата беше најголема од ваков вид спроведена досега од полицијата на РС. 
Шверцот на цигари е сеприсутна форма на организиран криминал, преку која се шверцуваат и други високотарифни артикли. 
Дејствувајќи по наредба на државниот обвинител, преку 300 полицајци учествуваа во операцијата, наречена соодветно „Данок“. Тие претресоа повеќе од 60 локации и уапсија 61 лице. 
Меѓу уапсените се и 22 полицајци во активна служба: 14 служат во полициската администрација во Столац, седум во Требиње и еден во Чапљина. 
Полицајците се осомничени за продавање информации во врска со полициските патроли во одредени локации, што й помогнало на криминалната мрежа да пренесува неоцаринета стока од Црна Гора за БиХ преку пограничниот премин Билеча.
Откако била прошверцувана, стоката била складирана во областа на Требиње. Оттаму стоката била пренесувана низ БиХ и во други, избрани градови во Хрватска, главно Загреб и Сплит.
Еден процент од стоката завршил во Германија.
Покрај цигарите и други високотарифни артикли, полицијата конфискувала и оружје и пари.
