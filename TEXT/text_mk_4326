09/09/2008
(AФП, Ројтерс, ДПА, ББС, Б92 - 09/09/08; AФП, ДПА, ХИНА, Бета, Б92 - 08/09/08; Блумберг - 06/09/08)
Српскиот парламент во вторникот (9-ти септември) го ратификуваше Договорот за стабилизација и асоцијација (ДСА) на земјата со ЕУ, голем чекор напред кон членството во блокот од 27 земји, кое оваа балканска земја се надева дека ќе го оствари до 2014 година.
Клучниот договор беше поддржан од 139 пратеници во парламентот од 250 места. Само 26-те претставници на Демократската партија на Србија на Воислав Коштуница и Нова Србија на Велимир Илиќ гласаа против потегот. Членовите на главната опозициска партија, Српската радикална партија (СРС), која се подели во понеделникот поради ДСА, се воздржа од гласање, објавија српските медиуми.
Договорот сега треба да биде ратификуван од сите 27 земји-членки на ЕУ. Холандија минатата недела посочи дека е можно да ги блокира напорите на ЕУ за забрзување на процесот на пристап на Србија додека Белград не покаже целосна соработка со Меѓународниот кривичен трибунал за поранешна Југославија (МКТЈ). Хаг сé уште ги бара двајцата бегалци обвинети за воени злосторства од балканските конфликти во 1990-тите: поранешниот воен командант на босанските Срби, Ратко Младиќ, и поранешниот политички водач на хрватските Срби Горан Хаџиќ.
„Целосната соработка значи апсење на оние што сé уште не се ставени пред Трибуналот“, новинската агенција Блумберг го цитираше холандскиот министер за надворешни работи, Максим Верхоген, во интервјуто од саботата. 
Набргу по веста за одобрувањето на ДСА во вторникот, српските медиуми го цитираа и комесарот за проширување на ЕУ, Оли Рен, дека бара од ЕУ да го изгласа привремениот трговски договор со Белград. Унијата го предложи договорот претходно оваа година за да го олесни пристапот на Србија до предпристапните фондови.
„Ние добивме доказ дека Србија постигна задоволително ниво на соработка со Хашкиот трибунал“, белградскиот Б92 го цитираше Рен од интервјуто за новосадскиот весник Дневник. 
Настаните од вторникот уследија по серија настани што предизвикаа поделба во СРС. 
Томислав Николиќ, вршителот на претседателската функција во партијата од почетокот на 2003 година, поднесе оставка минатиот петок, еден ден откако рече дека радикалите ќе го поддржат ДСА. Неговата заложба за ДСА го разлути водачот на СРС, Воислав Шешељ, кому моментно му се суди во МКТЈ, и тој веднаш й нареди на партијата од својата затворска ќелија да гласа против ратификацијата на ДСА. Николиќ поднесе оставка протестирајќи против наредбата на Шешељ и рече: „Можам да поднесам сé, но не и ова“.
Николиќ, кој исто така поднесе оставка од позицијата шеф на 77-члената парламентарна група на партијата -- најголема одделна група во собранието -- во понеделникот рече дека формира своја сопствена фракција. Десет други пратеници од радикалите се приклучија на новата група, која се нарече „Напред Србија“. 
Иако членовите на неговата фракција и на базната група на СРС апстинираа од гласањето за ДСА, тие го поддржаа клучниот енергетски договор за соработка со Русија, кој беше донесен во вторникот со 214 наспрема 22 гласа. 
