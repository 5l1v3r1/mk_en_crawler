04/08/2011
Пол Чикои за Southeast European Times во Букурешт -- 04.08.11
И покрај релативниот напредок на судските реформи во Романија, споменат во последниот извештај на Европската комисија (ЕК), Букурешт се чини дека има мали шанси да го избегне Механизмот за соработка и верификација (МЦВ), кој е воспоставен откако земјата се приклучи на ЕУ, велат аналитичари за SETimes. 
Последниот извештај потврдува дека Романија „направи важни чекори“ во исполнувањето на препораките што ЕК ги даде минатата година и презеде „значајни мерки за подобрување на судските процедури“. Брисел, исто така, го пофали Националниот антикорупциски оддел (ДНА) за „убедливи резултати во истражувањето и спроведувањето судски постапки за случаите на корупција на високо ниво, што доведе до зголемување на казните“. 
Потоа доаѓаат лошите вести. „И покрај овој напредок, останува недоследноста и отсуството на резултати во голем број области“, се вели во извештајот.
„Неколку важни случаи од високо ниво и понатаму се одложуваат на суд веќе неколку години и, исто така, се гледа малку поместување за време на овој период. Мора да се преземат итни дејства за забрзување на овие судења и да се спречи нивно поништување поради застареност“. Во извештајот, исто така, се повикува на „подобри резултати“ во конфискувањето сомнителен имот. 
„Извештајот е според мене позитивен, и го потврдува напредокот постигнат во последно време“, рече претседателот Трајан Басеску на прес-конференцијата по објавувањето на извештајот на 20-ти јули. 
„Главната порака е дека Романија почна да има автономни институции кои почнаа да функционираат и кои не се политички подредени“, рече тој, припишувајќи ја заслугата на четирите години на МЦВ. Сепак, тој истакна дека е нефер МЦВ да се поврзува со критерумите за пристапување во Шенген областа. 
Следната година Европската комисија ќе направи генерална проценка на напредокот постигнат од страна на Романија и Бугарија, употребувајќи го ова за одлуката дали МЦВ треба да продолжи. Со оглед на генерално позитивните заклучоци, некои романски политичари предвидуваат дека истиот ќе престане да постои.
Но, Холандија предизвика освестување на денот кога беа објавени извештаите за двете земји. „Владеењето на правото не го постигна посакуваното ниво ниту во Романија, ниту во Бугарија“, рече холандскиот министер за европски прашања Бен Кнапен, посочувајќи дека напредокот оди тешко.
Некои експерти велат дека МЦВ мора да се зачува. „Романија сака да се ослободи од овој механизам уште од првиот ден“, рече за SETimes Лаура Стефан, министерка за правда во експертската група Романско академско општество. 
„Несомнено следната година ќе биде многу тешка, со интензивни преговори меѓу романската влада и Европската комисија“, рече таа, истакнувајќи дека тоа ќе биде изборна година и дека мандатите на генералниот обвинител и генералниот обвинител на Националниот антикорупциски директорат (ДНА) истекуваат. 
„МЦВ е шансата на Романија. Без него, Романија ќе ги укинеше антикорупциските институции. Ако сé уште има борба против корупцијата во Романија, тоа е поради овој механизам на Европската комисија“, додаде Стефан.
„Парламентот одбива да ги одобри истрагите што се однесуваат на актуелни и поранешни министри, политичарите стојат покрај тие што се предмет на истрага, а не покрај истражителите. Според тоа, она што сега се случува во Романија е во полза на оние што ја критикуваат Романија“, истакна таа, мислејќи на Холандија.
Виктор Алистар, извршен директор на Трансперенси интернешнал Романија, се чини дека се согласува.
„Добро е сé уште да се има инструмент за притисок поради недостатокот на политичка волја во Букурешт, без кој би се вратиле на времето веднаш по пристапувањето во ЕУ во 2007 година, кога ритамот на реформите драстично се намали“, рече тој за SETimes. 
„Романија требаше да си ја заврши својата домашна работа, и така земјите што сакаат да нé држат надвор од Шенген областа немаше да имаат причина за тоа. Наместо тоа, ние, за жал, им дадовме доволно основа на конзервативните држави во ЕУ, кои моментно успешно ја користат против нас“, додава тој. 
