02/06/2012
Енди Дабилис за Southeast European Times во Атина-- 02.06.12 
Погодени од големите загуби наметнати од владата како дел од договорот за отпишување на долгот на земјата, како и од вознемиреноста на штедачите поради политичката неизвесност пред новите избори, четирите најголеми банки во државата добија инјекција од 18 милијарди евра, но им треба многу повеќе од тоа.
Парите беа канализирани од фондот за спас Европски механизам за финансиска стабилност, преку Грчкиот фонд за финансиска стабилност (ХФСФ), како помош за скоро испразнетата капитална основа на Националната банка (6,9 милијарди евра); Алфа банка (1,9 милијарди евра); Евробанка (4,2 милијарди евра); и Банката Пиреја (5 милијарди евра) -- што им овозможи повторно да добијат пристап до фондовите на Европската централна банка (ЕЦБ).
ЕЦБ, ЕУ и ММФ ја сочинуваат Тројката што го обезбеди пакетот заем за спас на Грција, од 109 милијарди евра, и очекуваниот втор пакет од 130 милијарди евра. 
Откако изборите на 6-ти мај не дадоа нова влада, Грција е во рацете на привремените министри, пред изборите на 17-ти јуни, на кои Нова демократија е во мртва трка со второпласираната, Коалиција на радикалната левица (СИРИЗА), која сака повторно да преговара околу условите или да не ги подмири долговите. 
На 7-ми мај банките се соочија со повлекување на 700 милиони евра, што доведе до стравување од голем одлив на пари од банките, кое не се реализираше.
Вознемирените Грци повлекоа повеќе од 5 милијарди евра во мај, стравувајќи дека земјата ќе се врати на драхмата, што ќе ги испразни банките. 
Григорис Папагригорис, шеф за инвестициски односи на Националната банка на Грција, изјави за SETimes дека банката е стабилна. „Имаше значително движење во неделите по изворите, но ситуацијата се смири. Сме имале слични периоди на несигурност во изминатите две години.“ 
Банката -- која има филијали во Бугарија, Романија, Србија, Македонија и Турција -- пријави загуби од 537 милиони евра во првото тримесечје од годинава, ублажени со профитот од 125 милиони евра што го генерираше нејзиното турска членка, Финансбанк.
Но, грижите на банките сé уште не завршија, бидејќи има пресметки дека е можно да им требаат околу 50 милијарди евра.
„Ниту една банка не може да преживее по масовно повлекување на депозитите“, рече за SETimes Агелос Цаканикас, шеф за истражување на Фондацијата за економско и индустриско истражување во Атина.
„Рекапитализацијата на банките е навистина важна. Овие 18 милијарди евра се само половина од планираната помош“, додаде тој. „Но, главното прашање е фактот дека не се планира истата да се искористи за зголемување на кредитите во економијата“, рече тој. 
Во суштина банкротираната економија е закопана во долг од 350 милијарди евра и 9,7 отсто дефицит. 
Министерството за финансии објави дека инфузијата засега го стабилизираше секторот. 
„Оваа капитална инјекција го обнови нивото на капитална адекватност на овие банки и обезбеди нивни пристап до одредбата за финансирање од ЕЦБ и Евросистемот за ликвидност. Банките сега имаат доволно финансиски ресурси како поддршка на реалната економија.“
Јанис Стурнарас, кој беше назначен за привремен министер за развој, рече дека рекапитализацијата е важна, но „не е доволна“. Но, тој рече дека е уверен оти тоа може да го држи секторот да биде солвентен.
„Немаме класична навалица врз банките; луѓето остануваат смирени“, рече тој за SETimes. 
Договорот наречен Учество на приватниот сектор (ПСИ), кој ги наметна загубите на банките и инвеститорите, всушност ја исклучи Грција од кредитните пазари. Грчките банки позајмуваа од ЕЦБ врз основа на колатералот, и од поскапиот механизам за помош во итна ликвидност на грчката централна банка (ЕЛА).
Професорот Николаос Травлос, декан на Катедрата за финансии Кити Кириакопулос при Бизнис школата во Атина АЛБА, рече дека договорот ПСИ всушност ги уништи заштедите дури и на малите сопственици на обврзници и ја заслабна довербата.
„Инвестирањето во владини обврзници отсекогаш се сметало за неризична инвестиција“, рече тој за SETimes. „Рекапитализацијата ... е најмалото дејство што грчката влада треба да го направи за да го спаси банкарскиот систем.“
Додека политичарите и банкарите работат заедно, работничката класа Грци ја изгуби довербата во двете институции.
„Тие доаѓаат кај мене за мала сума пари што сум ја позајмил и ме вознемируваат секој ден“, рече за SETimes Василики Петропулу (53), државен службеник чија плата е скратена за скоро 30 отсто. „Банкарите и политичарите не ставаат на послужавник за да нé изедат живи.“
