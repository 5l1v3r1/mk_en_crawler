06/02/2012
Ивана Јовановиќ за Southeast European Times во Белград -- 06.02.12
Нивниот број можеби е мал, но жените и странците претставуваат специфичен проблем кога се зад решетките, како и по ослободувањето.
Јасмина Николиќ, менаџер за услуги на непрофитната невладина организација Виктимолошко друштво на Србија, изјави за SETimes дека пренатрупаноста е проблем, како и во затворите за мажи. Во Пожаревац, единствениот објект за затворенички во Србија, капацитетот е 180 лица.
„Реалноста е 290 затворенички“, рече изјави за SETimes Зоран Вукичевиќ, советник на директорот на Управата за спроведување на кривичните санкции, додавајќи дека повеќето се таму за кривични дела поврзани со дрога, заедно со „значителен број на оние кои извршиле кривично дело во ситуација на домашно насилство“.
Поради овие брачни или домашни проблеми „најтежок проблем за затвореничките е интегрирањето во општеството по затворот“, вели Николиќ.
Добривое Радовановиќ, соработник во Институтот за криминологија и поранешен декан на Факултетот за специјално образование и рехабилитација во Белград, е вчудоневиден од извонредната дисциплина воведена во женскиот затвор, дисциплина која тој вели дека е посилна дури и од затворите за мажи. „Жените ги водат затворите, вклучително и воспитувачите, и само жени работат во овие институции, играјќи улога на мал ,шеф’“, рече тој за SETimes. 
Што да се прави по затворот е најтешко прашање за затвореничките, како што покажува и високата стапка на рецидивизам, истакнува Николиќ. „Нивниот најголем проблем е како да обезбедат егзистенција бидејќи вработувањето на жените кои излегуваат од затвор е на многу ниско ниво и има многу малку работни места на кои би можеле да работат.“
Еден пример е случајот на една постара затвореничка, и самата жртва на домашно насилство. „Не можеме да најдеме работа за неа веќе една година иако е многу стручна“, рече за SETimes Иван Кузминовиќ, адвокат од Хелсиншкиот комитет за човекови права во Србија. 
Потоа, тука се странците, кои сочинуваат околу една десеттина од сите затвореници. Тие се генерално сместени во затворот во Сремска Митровица.
Бојан Гавриловиќ, правен истражувач во Белградскиот центар за човекови права, вели дека има две категории странци. Оние, кои всушност доминираат, се од земјите во регионот. И оние во втората категорија „претежно луѓе од Сомалија, Авганистан, Пакистан и некои африкански држави, главно погодени од војна, економска криза и сл. Тие се нелегални имигранти“, рече тој за SETimes. 
Со оглед на тоа што мнозинството странски затвореници се од непосредната околина, комуникацијата со персоналот не претставува проблем. Но, преведувачи треба да им се обезбедат на затворениците што зборуваат на јазик непознат за затворскиот персонал. 
Тоа покренува интересна поента, вели Ѓорѓе Алемпијевиќ, од Институтит за судска медицина во Белград. Член на Комитетот за спречување тортура на Советот на Европа и на Советот на народниот правобранител за оние лишени од слобода, тој изјави за SETimes дека брошури во врска со институцијата на Народниот правобранител и правата на обвинетите се испечатени и дистрибуирани на српски јазик и на јазиците на националните малцинства. 
Но, освен ова, вели тој, треба „да се испечатат и на други јазици, со оглед на тоа што Србија е на границата на Шенген/безвизниот систем“.
