12/08/2009
Од Сами Неза за Southeast European Times во Тирана - 12/08/09
За разлика од Македонија, Црна Гора и Србија, за Албанија нема предвидено место на Шенген Белата листа, бидејќи земјата не стигна до својата дестинација на „патоказот“ на ЕУ, неуспевајќи да ги издаде биометричките пасоши, да ја зајакне пограничната контрола и да се бори против корупцијата и организираниот криминал. 
„Албанија и Босна и Херцеговина имаа исти главни стандарди, ист „патоказ“ како Србија, Црна Гора и другите земји. Овие земји се обврзаа [на] реформи, но експертите на [Европската] комисија забележаа дека тие не беа исполнети“, изјави за БиБиСи во четвртокот (6-ти август) Ларс Валунд, заменик-директор на одделот за ЕУ при шведското Министерство за надворешни работи.
„Недостатокот на реформи од страна на политичарите во земјата не е нешто што докажува оти ЕУ сака да ги изолира, додека визната либерализација не може да се даде како подарок“, рече Валунд.
Иако албанската влада беше разочарана поради „одбивањето“, тие создадоа „акциски план“ со цел да ги исполнат преостанатите услови и ветија дека земјата ќе добие безвизен режим во блиска иднина. 
Меѓуминистерската Комисија за интеграција се состана во јуни, обидувајќи се да изнајде начин за реорганизација на Крајбрежната стража, која е задолжена за пограничната контрола. Крајбрежната стража работи под два сектори, цивилниот предводена од Министерството за внатрешни работи и воениот, кој е дел од Министерството за одбрана -- кои сега ќе се спојат. 
Владата, исто така, одлучи да вложи пари во борбата против корупцијата и организираниот криминал. 
На крајот од јули беа примени вкупно околу 80.000 апликации за биометрички пасоши, од почетокот на издавањето во февруари.
Арманд Телити, директор на Цивилната државна канцеларија, за Албанската државна телевизија (ТВШ) изјави дека за една година скоро 1 милион Албанци може да добијат нови пасоши.
„Условите што ги постави Европската комисија се фер и разумни и од нас зависи дали ќе ги исполниме со голема сериозност“, рече премиерот Сали Бериша на прес-конференцијата во јули.
За некои, визната либерализација е повеќе од луксуз, бидејќи околу 25 отсто од Албанците емигрираа во последниве 20 години, а според неодамнешната анкета на Галуп Балкан монитор, 44 отсто од Албанците имаат роднина во странство. 
„Ова е длабок човечки и социјален проблем, кој ќе даде најдобар одговор со отстранувањето на визите“, рече Бериша.
Албанското исклучување од Белата листа ги поттикна некои граѓани да излезат на улиците. Протестите се одржаа на крајот од минатиот месец, пред мисијата на ЕУ во Тирана -- под слоганот „Не, за ново гето на Балканот“.
Министерот за надворешни работи, Лулзим Баша, рече дека е оптимист оти ЕУ ќе ја процени Албанија оваа година и наскоро „ќе ги отвори вратите за Албанците“.
