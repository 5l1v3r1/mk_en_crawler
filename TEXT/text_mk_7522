26/01/2013
Пол Чикои за Southeast European Times во Букурешт -- 26.01.13
Во обид за рационализација на напорите за пристапување во ЕУ, Молдавија сака да учи од интегративното искуство на Романија. Програмата за дипломатите и високите функционери во Молдавија, организирана од романскиот Дипломатски институт, е еден од чекорите што Букурешт ги презема за да й помогне на земјата.
Функционери, дипломати и вработени во неколку министерства и други централни административни институции, го положија најновиот курс, финансиран од институтот преку развојни фондови.
„Програмата претставува конкретен начин преку кој Романија ја поддржува институционалната консолидација на Молдавија и преносот на експертиза“, се вели во изјавата заSETimesна романското Министерство за надворешни работи.
„Најновиот курс се фокусираше на европските теми, со оглед на широкиот процес на пристапување во ЕУ низ кој минува Молдавија и на кој присутните директно придонесуваат преку позициите што ги држат во молдавската централна администрација“, се вели во соопштението.
На курсот, кој се одржа минатиот месец, присуствуваа 17 молдавски официјални претставници.
Првиот тримесечен курс во рамките на програмата се одржа во 2010 година и на истиот присуствуваа 10 молдавски фунционери, додека вториот се одржа во септември 2012 година. Во 2011 година романскиот Дипломатски институт организираше два слични курсеви за дипломати и официјални претставници од Ирак, Азербејџан, Туркменистан и Киргистан. Две други формациски програми, во октомври 2009 и октомври 2010 година, се одржаа во Рамалах, на Западниот Брег.
На курсот учествуваа експерти од молдавското Министерство за надворешни работи и европска интеграција, Државната канцеларија, министерствата за економија, здравство, транспорт, регионален развој и комуникации.
„Молдавија е во напреден процес на преговори со ЕУ и й треба неодамнешната екпертиза на Романија во овој поглед“, рече заSETimesЈурие Ренита, молдавски амбасадор во Букурешт.
„Присутните се официјални претставници со надлежности во областа на европската интеграција, на кои им е доверена примената на европските стандарди во Молдавија“, додаде тој. Молдавија постигна значаен напредок во процесот на европска интеграција.
Нејзините сегашни односи со ЕУ се развиваат преку Источното партнерство -- иницијатива на Полска и Шведска за доближување на шесте соседни држави (Ерменија, Азербејџан, Белорусија, Грузија, Молдавија и Украина) до ЕУ.
Проевропската владејачка коалиција во Кишињев се надева дека ќе потпише Спогодба за асоцијација со ЕУ во ноември, кога ќе се одржи третиот самит на Источното партнерство во Вилниус.
„Што се однесува до нас, ние веќе гледаме на односот ... со Молдавија од предпристапна логика. Нашиот заеднички проект од стратешка важност е да го поддржиме европскиот правец на Молдавија“, рече романскиот министер за надворешни работи, Титус Корлатеан, за време на посетата на неговиот молдавски колега Јурие Леанка минатата недела.
Романија сега ги испитува конкретните технички мерки за да й помогне на Молдавија успешно да ја заврши втората и последната фаза од Акцискиот план ЕУ-Молдавија, кој се фокусира на визната либерализација, рече Корлатеан. Мисијата за евалуација на ЕУ се очекува да пристигне во Кишињев во февруари, да го процени напредокот постигнат на ова поле.
