12/01/2011
(ДПА, Кипарска новинска агенција, Заман, Ворлд булетин - 12/01/11; AФП, АП, ДПА, Блумберг, Ројтерс, Дојче Веле, Кипарска новинска агенција, Фајненшал мирор, Сајпрус мејл, Ксинхуа, Expatica.com - 11/01/11)
Германската канцеларка Ангела Меркел изрази поддршка за кипарските мировни преговори за време на историската посета на Никозија во вторникот (11-ти јануари), велејќи дека нејзината земја е подготвена да го сподели своето искуство за повторното обединување откако ќе созреат разговорите. 
Овој средоземен остров е поделен по етнички линии од 1974 година, кога Турција изврши инвазија на неговата северна третина, по државниот удар поддржан од Атина со цел повторно обединување на Кипар со Грција. Во 2004 година меѓународно признаениот дел на кипарските Грци се приклучи на ЕУ, претставувајќи го целиот остров, и исклучувајќи ја отцепената Турска Република Северен Кипар, која ја признава само Анкара. 
Последните разговори за повторно обединување, со кои посредуваат ОН, меѓу водачите на двете етнички заедници, отпочнаа во септември 2008 година. Повеќе од 28 месеци подоцна, договорот останува недостижен.
Говорејќи на заедничката прес-конференција со кипарскиот претседател Димитрис Христофиас за време на нејзината петдневна посета на Никозија, Меркел ги пофали напорите од страната на кипарските Грци и ги критикуваше кипарските Турци што не прават ништо за да постигнат договор. 
„Гледаме дека преземате многу чекори и, исто така, гледаме дека турската страна не одговара соодветно на овие чекори“, рече таа по разговорите со кипарскиот претседател. „Вашите чекори покажуваат дека сте подготвени на наоѓање компромис.“
Договорот за повторно обединување ќе стави крај за меѓународната изолација на заедницата на кипарските Турци, ќе ја тргне главната пречка за поблиска соработка ЕУ-НАТО, и ќе им даде нов интензитет на преговорите за членство на Турција во ЕУ.
Неколку месеци пред отпочнувањето на нејзините разговори за членство, Анкара потпиша протокол за проширување на својот царински договор со ЕУ за сите нејзини членки, вклучително и Кипар, но досега не го исполни тоа.
„Сé додека Турџија не го спроведува Анкарскиот протокол, не може да се затворат и не се затвораат преговарачките поглавја“, рече Меркел во Никозија во вторникот.
Турскиот премиер Реџеп Тајип Ердоган ги отфрли нејзините критики. 
„Претпоставувам дека г-ѓа Меркел заборави што рече“, турските медиуми ја цитираа неговата изјава во средата. „Таа самата рече дека беше грешка да се прими јужен Кипар во ЕУ. Исто така, јасно е дека таа не знае за историјата на кипарското прашање.“ 
Посетата на Меркел на Никозија дојде еден ден пред продолжувањето на разговорите меѓу Христофиас и Ероглу и по неколку недели пауза за да му се овозможи на водачот на кипарските Турци да заздрави од операцијата на срцето на 19-ти декември.
Двајцата треба да се состанат со генералниот секретар на ОН, Бан Ки-мун, во Женева, на 26-ти јануари, во обид да му се даде нов интензитет на процесот на мировни преговори. 
