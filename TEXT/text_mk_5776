19/05/2011
(Софиска новинска агенција, Dnevnik.bg, Meдиапул, Медиафакс - 18/05/11; Меѓународен институт за развој на менаџментот - 17/05/11)
Турција е најконкурентната помеѓу пет земји од Југоисточна Европа (ЈИЕ) во новото истражување на Меѓународниот институт за развој на менаџментот (ИМД), во вторникот (17-ти мај).
Турција, како брзорастечка економија, скокна за девет места, на 39-тото место во водечкиот Годишник на светската конкурентност (ВЦЈ) на бизнис училиштето со седиште во Швајцарија, кој покрива 59 индустријализирани и нови економии оваа година. Турција со тоа излезе пред Романија, Бугарија, Грција и Хрватска, единствените други земја од регионот вклучени во истражувањето. 
ИМД, кој објавува студии за конкурентноста од 1989 година, ја анализира и рангира способноста на земјите за создавање и одржување на средина во која претпријатијата можат да се натпреваруваат врз основа на 331 критериум. Податоците на институтот со седиште во Лозана собрани во овие истражувања се групирани во четири главни категории: економски резултати, владина ефикасност, бизнис ефикасност и инфраструктура, кои потоа се делат на пет подфактори.
Рангирањата на земјите се засновани на нивните севкупни оценки до 100 поени, од кои две третини почиваат на статистичките податоци, а останатата една третина од одговорите на вкупно 4.000 раководни лица. 
Оваа година Соединетите Држави и Хонг Конг добија најдобра можна оценка од по 100 поени, врз основа на која двете земји ја делеа првата позиција, пред третопласираниот Сингапур. Меѓу првите десет се и Шведска, Швајцарија, Тајван, Канада, Катар, Австралија и Германија. 
Грција, која се рангираше највисоко меѓу земјите од ЈИЕ минатата година, падна на 56-тото место во новото истражување на ИМД, одразувајќи го влошениот долг на земјата и проблемите со дефицитот.
Како резултат на овој значителен пад, Грција сега се рангираше пониско од Турција, Романија и Бугарија. Меѓу земјите на ЈИЕ вклучени во овогодинешниот ВЦЈ, Грција е сега пред Хрватска, која падна за две места од 2010 година, сега на 58-мото место . 
Освен Турција, Романија е единствената друга земја од ЈИЕ која го подобри својот рејтинг. Истата се придвижи за четири места погоре, на 50-тото место, пред Словенија, Јужна Африка, Јордан и Аргентина.
Бугарија, која се рангираше на 53-тото место минатата година, падна на 55-тото место,што го одразува нејзиниот понизок рејтинг за секој од четирите основни фактори. Земјата изгуби многу на полето на владината ефикасност, паѓајќи за девет места, на 41-вото место во оваа индивидуална категорија. Истата падна и за пет места во однос на инфраструктурата, и го зазеде 53-тото место меѓу испитаните економии во овој специфичен фактор. Сепак, нејзин најлош резултат беше бизнис ефикасноста, која беше само две места погоре од дното. 
„Светот на конкурентноста стана понационален“ и се „карактеризира со поголема самозависност на земјите“, рече Стивен Гарели, шеф на Светскиот центар на конкурентноста на ИМД. „Истиот сé повеќе ја акцентира реиндустријализацијата, извозот и покритичниот поглед на делокализацијата.“
