05/03/2013
Мишко Талески за Southeast European Times во Скопје -- 05.03.13
Балканските претпријатија сè повеќе бараат инвестициски можности надвор од своите локални пазари, и малите и средните претпријатија покажаа успех со користење на оваа стратегија на проширување низ целиот регион.
„Во изминатите неколку години ... политичката атмосфера е порелаксирана, профитот и трошоците се главните мотиватори на претпријатијата“, рече за SETimesТоме Неновски, поранешен вицегувернер на Народната банка на Македонија.
Владината иницијатива е од помош во овој процес.
Србија создаде иницијативи за охрабрување на проширувањето на бизнисите. Претпријатијата што инвестираат најмалку 10 милиони евра и вработуваат најмалку 200 луѓе ќе бидат ослободени од плаќање данок на приход за следните 10 години.
„Ова ќе им донесе поголеми олеснувања на странските претпријатија ... да отворат претпријатија во Србија“, рече Млаѓан Динкиќ, српскиот министер за финансии.
Србија и Македонија минатиот месец потпишаа договор за взаемна помош во процесот на интеграција во ЕУ и со оглед на интензивираната економска активност меѓу малите и средните претпријатија, двете држави, исто така, се согласија да формираат заедничка комисија за економска соработка. 
„Еден од приоритетите за Македонија и Србија е заедничкиот влез на трети пазари, што ќе го максимизира пробивот на пазарот и профитот“, рече за SETimesНикола Попоски, македонскиот министер за надворешни работи.
Во изминатите пет години македонските претпријатија отворија канцеларии во Србија, Бугарија, Албанија и Косово, создавајќи неколку стотици работни места со инвестиции од околу 18,5 милиони евра.
Ренова, градежно претпријатие од Џепчиште, Македонија, инвестираше 5 милиони евра во изградбата на фабрика за малтери во Албанија, откако пред 10 години отвори сличен објект во Косово.
„Инвестициите докажуваат дека малите и средните претпријатија може да создадат значителен профит“, рече Неновски.
Инвестираат и другите претпријатија во регионот.
Хрватскиот производител на храна Подравка изрази интерес за купување на српското претпријатие Бамби-Банат, Алева и неколку помали производители на храна. Подравка објави дека е подготвена да инвестира 200 милиони евра.
„На 1-ви јули 2013 година, кога Хрватска ќе стане членка на ЕУ, ќе може да ѝ дозволи на српската економија да влезе во 27-те земји-членки на Унијата преку инвестициите“, рече Звонимир Мршиќ, претседател на извршниот одбор на Подравка.
Поголемите претпријатија се шират преку границите, а исто така и со отворање мали и средни производствени капацитети. Водечкото македонско фармацевтско претпријатие Алкалоид отвори производствен капацитет во Белград со 60 вработени преку инвестиција од 750.000 евра.
„Планот е да се инвестира во знаење и човечки ресурси за да се постигнат уште поголеми резултати“, рече заSETimesЖивко Мукаетов, директор на Алкалоид.
Мукаетов, исто така, најави планови за отворање канцеларии во Приштина, Чешката република и Словачка.
Адинг, скопско претпријатие кое произведува хемиски градежни материјали, отвори производен капацитет вреден 400.000 евра во Пловдив, Бугарија, додека Брако, од Велес, Македонија, претпријатие што произведува жичени производи, отвори фабрика покрај реката Дунав, во Панчево, Србија.
Пробивот на новите пазари во регионот е од особено значење.
„Имињата и производите на претпријатијата се брендирани и може полесно да влезат на регионалните пазари. Количините можеби изгледаат мали, но во услови на економска криза, истите се многу важни за Балканот -- и постепено се мултиплицираат“, вели Неновски.
