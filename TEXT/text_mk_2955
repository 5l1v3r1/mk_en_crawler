25/04/2006
(Софија Ечо - 25/04/06; Канцеларија на ОН за дрога и криминал, Вашингтон фајл, УПИ - 24/04/06; AП - 23/04/06)
Милиони луѓе се киднапирани или регрутирани секоја година за сексуална експлоатација или принудна работа, објави во понеделникот (24-ти април) Канцеларијата на ОН за дрога и криминал (ОНОДК), истакнувајќи дека во светот буквално нема земја што е имуна на криминалот на трговија со луѓе. 
Комисијата со седиште во Виена ги повика владите да ги интензивираат нивните напори за решавање на овој глобален проблем кој ги погодува претежно жените и децата. 
„Фактот што овој вид ропство сé уште постои и во 21-виот век претставува срам за сите нас“, рече извршниот директор на ОНОДК, Антонио Марија Коста, при објавувањето на новиот извештај, Трговија со луѓе: Светски модели. „Владите мора да станат сериозни во врска со идентификувањето на целосниот опсег на проблемот за да може да станат сериозни и во врска со неговото елиминирање.“ 
Извештајот на 128 страници претставува прв обид на организацијата со седиште во Виена да ги идентификува моделите на трговија со луѓе врз основа на податоците од 113 различни изворни институции од периодот 1996-2003 година. Документот ги рангира земјите според скалата до 5 поени од „многу ниско“ до „многу високо“ како земји на потекло, транзит и крајна дестинација. 
Aлбанија, Бугарија и Романија се помеѓу 11-те земји кои се рангирани со „многу високо“ во опфатениот индекс од 127 земји на потекло. Албанија и Бугарија, заедно со Унгарија, Италија, Полска и Тајланд, се, исто така, „многу високо“ на листата од 98 транзитни земји. Бугарија е транзитна земја за луѓето што се шверцуваат од Романија, Молдавија и Руската федерација за Грција и Турција, според извештајот на ОНОДК. 
Жртвите обично завршуваат во една од 137-те земји кои се крајни дестинации. Високо на листата на дестинации се Белгија, Германија, Грција, Израел, Италија, Јапонија, Холандија, Тајланд, Турција и САД. 
Босна и Херцеговина и Косово се рангирани „високо“ како региони кои се транзитни, но и крајни дестинации. 
Податоците добиени од различни изворни институции покажуваат дека сексуалната злоупотреба претставува главен мотив во повеќе од 85 отсто од регистрираните случаи на трговија со луѓе, додека принудната работа и отстранувањето на органи се останатите мотиви за овој вид трговија. 
Возрасните жени се најчестите жртви, по што следат девојчињата, момчињата и мажите, вели ОНОДК. Момчињата се експлоатираат за работа, додека сексуалната злоупотреба е почеста помеѓу девојчињата. 
„Исклучително е тешко да се утврди колкав е бројот на жртвите во целиот свет, бидејќи нивото на пријавените случаи значително варира, но сигурно се работи за бројка во милиони“, рече Коста. „Тешко е да се именува земја што не е погодена на некаков начин.“ 
Опишувајќи ги напорите за борба против трговијата со луѓе досега како „некоординирана и неефикасна“ извршниот директор на ОНОДК ги наведе недостатокот од систематско регистрирање од страна на владите како клучен проблем. 
Еден од трите главни предизвици со кои владата се соочува во борбата против трговијата со луѓе, според Коста, е намалувањето на побарувачката, било за производството на евтини производи во претпријатијата на експлоататорите, потценетото производство во фармите и рудниците, или услугите на сексуалните робови. Другите два предизвици се поврзани со криминалците кои профитираат од ранливоста на луѓето што се обидуваат да избегаат од сиромаштијата, невработеноста, гладот и угнетувањето и заштитата на жртвите од трговијата со луѓе, особено жените и децата. 
„Трговците со луѓе профитираат од лошото спроведување на правото и слабата меѓународна соработка“, рече Коста. „Ниската стапка на осудување на трговците со луѓе претставува причина за сериозна загриженост што мора да се реши.“ 
