10/06/2013
Менексе Токјај за Southeast European Times во Истанбул -- 10.06.13
Острите мерки на Турција врз демонстрантите наидоа на критики од страна на Европската комисија и Парламент и може да го зголемат противењето на напорите на земјата за пристапување во Европската унија, велат експертите.
Земјите-членки на ЕУ и кандидатите за пристапување мора бидат посветени на основните вредности на слободата на здружување и да одговораат на демонстрациите со мерки соодветни на околностите, рече за SETimes Ханес Свобода, претседател на групата социјалисти и демократи во Европскиот парламент.
„Навистина сум загрижен поради тоа што, како што веќе некои и почнаа, десното крило во Европа кое отсекогаш го отфрлало пристапувањето на Турција во ЕУ ќе ја искористи полициската сила како аргумент зошто Турција не е подготвена да пристапи во ЕУ“, рече тој.
Полицијата во цела Турција одговори агресивно на неодамнешните мирни антивладини протести со голема употреба на солзавец на неселективен начин, водени топови и други мерки на прекумерна сила. Одговорот на полицијата поттикна насилни судири и протести и во други градови освен Истанбул, каде што се одржа првиот протест.
Проблемите со полициската бруталност во Турција не се ништо ново, рече Свобода.
„Веќе долго време постои впечаток дека турската полиција сѐ уште не е доволно обучена или способна ефикасно да ги намали и да им пристапи на демонстрациите со соодветнa воздржаност“, рече Сводбода. 
Претставникот на Турција во ЕУ одговори на критиките повикувајќи ги официјалните претставници да не ги сфаќаат погрешно настаните во земјата.
„ЕУ треба да ги земе предвид претераните и несоодветни изјави и да покажат чувствителност кога тие го искажуваат мислењето“, изјави неодамна за новинарите Егемен Багис, турскиот министер за ЕУ и главен преговарач.
Чувствата на претставниците на ЕУ за постапувањето на Турција со демонстрантите се чинат силни.
Комесарот на Европската унија за проширување, Штефан Филе, пристигна во Турција во четвртокот (6-ти јуни) за да присуствува на конференцијата организирана од турското Министерство за Европската унија, која беше закажана неколку месеци порано. Тој посебно се осврна на одговорот на турската влада на демонстрациите.
„Мирните демонстрации претставуваат легитимен начин групите да ги искажат своите ставови во едно демократско општество. Прекумерната употреба на сила од страна на полицијата против овие демонстрации нема место во една демократија“, додаде тој.
Филе ја повика Турција да ги испита дејствата на полицијата, а оние што употребиле прекумерна сила да сносат одговорност.
„Потсетуваме на важноста на гарантирањето на основните права, вклучително и слободата на изразување и слободата на здружување“, се вели во изјавата на Европската комисија. „Сите ограничувања треба да бидат стриктно во границите дефинирани од Европската повелба за човекови права (ЕПЧП) и надлежноста на Европскиот суд за човекови права.“
Европскиот парламент, повикувајќи се на своите претходни резолуции за Турција, потсети на потребата од континуиран процес на реформи со цел да се заштити слободата на изразувањето, на собирањето и здружувањето во согласност со вредностите на ЕУ.
„Откако го сврте погледот од Турција во последниве години, ЕУ мора да обрне посебно внимание на настаните во оваа земја-кандидатка“, се вели во изјавата на Дани Кон-Бендит, копретседател на Зелените во Европскиот парламент. „Отворањето преговори за пристапување со Турција за клучните поглавја кои се однесуваат на правдата и основните права ќе биде особено важно и во вистинско време за таа цел.“
Во изјавата за SETimes, Клаудијa Рот, член на Европскиот парламент и копретседател на германската Зелена партија, рече дека турските безбедносни сили примениле неприфатлива употреба на насилство кон мирните демонстранти. 
„Екстремно широката употреба на солзавец, бибер-спреј и гумени куршуми претставува големо кршење на граѓанските права“, рече Рот. „Демонстрациите против владините политики претставуваат демократско право предвидено со уставот. Должност на полицијата е, пред сѐ, да ги заштити токму овие граѓански права и да ја загарантира безбедноста на граѓаните.“
Рот призна дека прекумерна сила е употребена и од земјите во ЕУ, но дека по истата следат политички и лични последици.
„Во Европската унија имаме подобри стандарди и норми кои треба да се спроведуваат и од земјите кои сакаат да пристапат во ЕУ“, рече Рот. „Пристапувањето на Турција во ЕУ е тесно поврзано со следењето на Копенхашките критериуми.“
За Рот, иако е можно да имало некои насилници меѓу генерално мирните демонстранти, полициските сили мора да ги гонат во рамките на владеењето на правото и да ги заштитат другите граѓани во искористувањето на нивните граѓански права.
Нема забрана на ЕУ за употреба на солзавец или водени топови, но општото правило е дека тие се последен чекор, а не прв одговор, дури и во случај на насилни демонстрации“, рече Рот.
„Водените топови и солзавецот мора да се употребат само како последно средство за запирање на насилството и кога за тоа има законска основа“, рече таа. „За време на неодамнешните настани во Турција полицијата ги прогласи за криминалци демонстрантите од самиот почеток и ги третираше како осуденици без права. Истата изгуби секакво чувство за мера и дејствуваше сосема несоодветно.“
Хелен Флаутре, копретседателка на заедничкиот парламентарен комитет ЕУ-Турција, рече дека ситуацијата ги загрози историските можности за турската влада.
„Масовните мировни демонстрации во Турција, молкот на главните турски медиуми и прекумерната употреба на сила од страна на турската полиција се симптоми на раширени проблеми во рамките на политичкиот систем во земјата“, рече таа.
Ендрју Гарднер, истражувач на Амнести интернешнал за Турција, изјави за SETimes дека организацијата е загрижена оти полициското насилство расте и во другите градови низ цела Турција.
„Употребата на солзавец беше прекумерна и насилна“, рече тој. „Ако се користи солзавец тоа треба да се прави на начин кој е соодветен на ризикот кој постои, а не на начин кој е ризичен за животите на демонстрантите со фрлање на димните кутии директно на нив, туку со фрлање на димните кутии на земја.“
Имаше случаи и кога полицајците ги криеја своите идентификациски броеви на шлемовите, заштита што се применува за да се спречат злоупотреби и да се овозможи одговорните за злоупотребите да се изведат пред лицето на правдата, рече Гарднер.
„На телевизиските снимки се гледаа поединци вооружени со палки како ги тепаат демонстрантите и очигледно работат заедно со униформираните полицајци. Оваа срамна ситуација мора да биде прекината од страна на политичарите на највисоко ниво и да биде целосно спроведена од високи претставници на полицијата, а извршителите треба веднаш да се идентификуваат и изведат пред лицето на правдата“, рече Гарднер.
 Дали протестите на плоштадот Таксим ќе влијаат на преговорите на Турција со ЕУ? Ве молиме придружете се на дебатата оставајќи коментар. 
