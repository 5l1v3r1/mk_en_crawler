17/02/2005
СОФИЈА, Бугарија -- Министерот за финансии, Милен Велчев, во средата (16-ти февруари) изјави дека е можно Бугарија и понатаму да го намалува данокот на добивка и ДДВ со цел да ги привлече странските инвеститори. Тој рече дека данокот на добивка, кој на 1-ви јануари беше драстично намален на 15 отсто од 19,5 отсто, би можел да се намали на ниво од 10 до 15 отсто. Тој додаде дека ДДВ би можел да биде намален на 18 отсто од сегашните 20 отсто. 
Во другите вести, бугарскиот министер за транспорт, Николај Василев, ја обелодени амбициозната програма за искористување на скоро 2 милијарди евра за неколку инфраструктурни проекти од висок приоритет. Помеѓу нив е и автопатот со наплата од Пловдив до границата со Турција, вториот мост на Дунав кај Видин, како и модернизацијата на железничкиот систем.
Исто така во средата беа објавени плановите за изградба на повеќе од 47.000 нови домови за ромското население во Бугарија. Владата и УНДП ќе соработуваат на овој проект. (Сега, Монитор - 17/02/05; АП, ФТ, Медиапул - 16/02/05)
