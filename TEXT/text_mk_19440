27/11/2007
ЗАГРЕБ, Хрватскa -- Хрватската демократска заедница (ХДЗ) на премиерот Иво Санадер и противничката Социјалдемократска партија (СДП) на Зоран Милановиќ, се натпреваруваа во понеделникот (26-ти ноември) за доволно поддршка во парламентот за формирање влада. По скоро целосното пребројување на гласовите, ХДЗ се чини дека ќе добие 61 место, плус пет од гласовите на Хрватите што живеат во соседна Босна и Херцеговина. СДП одлучи да не учествува на изборите таму, тврдејќи дека само оние што живеат во Хрватска треба да гласаат. 
ХДЗ сé уште го нема мнозинството што й е потребно во парламентот од 153 места и интензивно преговара со претставниците на етничките малцинства и една помала партија од центарот. СДП одби да признае пораз, и покрај тоа што освои само 56 места. Тие обезбедија поддршка од 68 пратеници и бараат уште девет други. Во понеделникот комесарот за проширување на ЕУ, Оли Рен, рече дека изборите во неделата ги исполниле меѓународните стандарди. Тој ја повика новата влада да ги спроведе неопходните критериуми за пристап во ЕУ.
Во другите вести, во парламентот е избрано лице осомничено за воени злосторства. Бранимир Главаш, кој чека судење за киднапирање, убиство и тортура на 12 Срби во Осиек, освои место во парламентот во неделата. Неговата партија, Хрватскиот демократски сојуз на Славонија и Барања, вели дека победата му дава имунитет од кривично гонење. (AФП, Ројтерс, ДВ, Пословни дневник, Макфакс - 27/11/07; ХРТ, Вјесник, Вечерњи лист, Б92 - 26/11/07)
