28/02/2006
Од Алан Чове за Southeast European Times во Истанбул -- 28/02/06
По брзата владина акција, птичјиот грип во Турција засега е ставен под контрола. На почетокот од овој месец последните четири случаи на пациенти заболени од птичји грип -- од кои за двајца беше потврдено дека биле заразени со смртоносниот вирус Х5Н1 -- беа отпуштени од болница во источна Турција и Министерството за здравство нема пријавено нови случаи во земјата од јануари. 
Вкупно 21 лице за кои беше потврдено дека се заразени со Х5Н1 беа лекувани и ослободени од болница. Во агресивната кампања за спречување на ширењето на вирусот -- од кој во јануари починаа четири деца -- властите уништија скоро два милиона птици. Луѓето што биле во контакт со болните птици или со заразени лица, како и здравствените работници кои се грижеа за заболените, го примија лекот против птичјиот грип „тамифлу“. 
И покрај тоа што се чини дека кризата во моментов е завршена, Турција и понатаму ќе биде загрозена од Х5Н1. Вирусот се појавува на интервали во земјата, доаѓајќи со миграторните птици. Здравствените претставници на ЕУ предупредија дека во иднина најверојатно ќе има повеќе случаи на птичји грип кај луѓето во Турција. 
Министерот за земјоделство, Мехди Екер, се согласува дека опасноста не е елиминирана. „Ние продолжуваме со нашата борба“, рече тој. 
Европскиот центар за контрола и спречување на болестите со седиште во Стокхолм ја пофали Турција со својот транспарентен одговор на појавата на птичјиот грип, велејќи дека владата брзо побара помош и ги следеше насоките на Светската здравствена организација. Според центарот, брзото идентификување на вирусот кај пилињата, брзото уништување на птиците и внимателно следење на луѓето изложени на вирусот помогна во спречувањето на ширењето на птичјиот грип. 
Покрај тоа, ловот и продажбата на живина на пазарите беа забранети и властите започнаа кампања на подигање на јавната свест чија цел беше ограничен контакт со птици во претежно руралната Турција, каде што голем број семејства одгледуваат сопствени пилиња. Беше заклучено дека децата се изложени на посебен ризик бидејќи честопати тие се грижат за птиците. 
Во својата сегашна форма вирусот може да се пренесе само преку контакт со заразена живина. Сепак, експертите се загрижени дека ако вирусот Х5Н1 не биде ставен под контрола, тој може да мутира во форма што ќе биде лесно пренослива меѓу луѓето и може да доведе до светска пандемија. 
Загриженоста поради птичјиот грип й наштети на живинарската индустрија на Турција, при што продажбата опадна за 70 отсто од појавата на вирусот. Според заменик-премиерот Абдулатиф Сенер оваа индустријата учествува со 3 милијарди американски долари во БДП, додека годишното производство на месо од живина изнесуваше 914.000 тони во 2004 година. Годишната потрошувачка на живина изнесува просечно 13 килограми по глава на жител. 
Владата се обиде да им помогне на одгледувачите на живина нудејќи им евтини заеми и поволни даночни мерки. Светската банка вели дека ќе понуди помош, а и самата индустрија се обидува да ја поврати довербата на потрошувачите со реклами во весниците. 
