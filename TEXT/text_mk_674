17/02/2006
(Разни извори – 10/02/06 - 17/02/06)
Светската банка и Tурција планираат да започнат разговори за заемот во висина од 30 до 40 милиони американски долари за поддршка на напорите против ширењето на птичјиот грип. Директорот на Светската банка во земјата, Ендрју Воркинк, потврди дека Турција е помеѓу земјите кои ќе добијат дел од средствата во висина од 500 милиони американски долари наменети за таа цел. 
*** 
Надворешниот трговски дефицит на Kосово се зголеми за 108,2 милиони евра во декември, со што вкупниот дефицит за 2005 година достигна 1,1 милијарда евра, според официјалните податоци. Во 2005 година извозот се намали за 13,5 отсто за период од една година, додека увозот се зголеми за 11 отсто. 
*** 
Поединците кои ќе купат приватно осигурување ќе добијат даночно олеснувања почнувајќи од 2007 година, во рамките на пакетот даночни реформи предложени од грчката влада. Мерката има за цел решавање на проблемите со системот на социјална заштита во земјата. 
*** 
Босна и Херцеговина би можела да добие подобар рејтинг од меѓународната агенција Мудис во текот на следните два месеци, но само ако го реши проблемот со домашниот јавен долг, рече на 13-ти февруари гувернерот на централната банка, Кемал Козариќ. БиХ моментно има рејтинг на земјата Б3 (со позитивни изгледи) за долгот во странска валута, како и Цаа1 рејтинг за банкарските депозити во странска валута и Б3 рејтинг на владината емисија. 
*** 
Бугарската влада објави дека е формирана експертска група за решавање на проблемите со изградбата на новиот терминал на аеродромот во Софија. Во тек се разговори за решавање на спорот без вклучување на судските инситуции со австриското градежно претпријатие „Страбаг“, како и со советникот на проектот, холандското претпријатие НАЦО. Проектот се соочи со бројни застои, како што се пропуштени рокови, делумно паѓање на покривот на терминалот, како и погрешно изграден приод. 
*** 
Хрватскa се подготвува за потпишување на договор за заем со Европската комисија за 80 милиони евра помош во рамките на програмата ФАРЕ. Документот се очекува да биде потпишан за еден месец. 
