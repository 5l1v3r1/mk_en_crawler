03/11/2008
Археолозите откопаа остатоци од неолитска куќа во Пела, Грција. Реткото откритие нуди вредни информации за секојдневниот живот пред 6.000 години, објави грчкото Министерство за култура, истакнувајќи дека ваквите информации вклучуваат увид во архитектурата од тој период. 
*** 
Судот во југоисточна Tурција на 24-ти октомври го забрани пристапот до Blogger, светски водечкиот бесплатен блогерски сервис. Локалните медиуми објавија дека властите нема да ја кажат причината за забраната. Интернет корисниците во Турција кои се обидуваа да влезат на веб-страницата пронајдоа порака во која се велеше дека страницата е блокирана по одлуката на судот во Дијарбакир. 
*** 
Веб-страницата на српските тенисерки Јелена Јанковиќ и Ана Ивановиќ беше нападната од косовски хакери на 28-ми октомври. Страницата на која пишуваше „Сопственост на косовски хакери“ ја зазеде цела интернет страница на Јанковиќ, светската број еден тенисерка. Хакерите, исто така, ја нападнаа и страницата на Ивановиќ.
*** 
 Maкедонската влада ќе издава компјутерски ваучери во вредност од 200 евра за студентите на четврта година до 15-ти ноември, објави министерот за информатика, Иво Ивановски. Сите ИТ претпријатија во земјата се поканети да се приклучат на програмата, додаде Ивановски. Минатата година во рамките на проектот „Македонија -- земја на компјутерски експерти“ беа доделени 12.222 ваучери.
*** 
 Хрватското друштво со ограничена одговорност ЦРОЗ е трето технолошко претпријатие со најбрз раст во Централна Европа, според извештајот на Делоит Централна Европа насловен како „Брза технологија 50“, објавен во четвртокот (23-ти октомври). Полски претпријатија ги држат првите две места. <b>Романското</b> претпријатие АРОБС Трансилванија Софтвер е петто, додека романското претпријатие ТимНет интернешнал С.А. е седмо. Бугарското претпријатие Universal K Ltd. е 15-то. 
*** 
 Tурски инженер откри нови минерални видови во Антарктикот и ги нарече „Меридианиите“. Елиф Генчели од Технолошкиот универзитет Делфт во Холандија ги откри новите видови во бара на јапонскиот остров Хокаидо и во глечер на Антарктикот во 2007 година. Меѓународното минералошко здружение го запиша откритието. 
*** 
Околу 55 отсто од Бугарите имаат интернет пристап, според податоците на internetworldstats.com. Со ова земјата е на 15-тото место помеѓу 27-те членки на ЕУ и трета меѓу новите членки на ЕУ, зад Словенија (8-ма) и Естонија (11-та). Грција се рангираше последна, при што со 35,2 отсто од населението има интернет пристап.
*** 
Германија донираше средства за компјутерски лаборатории во 14 косовски училишта. Германскиот заменик-амбасадор во Приштина, Екарт Блаурок, и косовскиот министер за образование, наука и технологија, Енвер Хоџај, потпишаа документ во врска со ова на 28-ми октомври. 
 (Разни извори – 27/10/08 - 03/11/08) 
