02/09/2009
Од Марина Рогановиќ за Southeast European Times во Подгорица -- 02/09/09
Оваа учебна година, американската младинска програма на размена за Србија и за Црна Гора (A-SMYLE) ќе ги охрабрува учениците да се откажат -- или да не почнуваат со пушење -- и ќе дискутира околу начините на кои Црна Гора може да стане подобро место за живот. „[Проектот] е мал обид да им се покаже на младите Црногорци дека пушењето претставува сериозен проблем во нашето општество и дека со непушење тие ќе си го сочуваат своето здравје и попаметно ќе ги трошат своите пари“, изјави за SETimes Иван Вуксановиќ, претседател на A-SMYLE. 
Учениците во основното образование ќе се натпреваруваат во осмислување антипушачки постер, кој ќе биде дистрибуиран во сите основни училишта, средни училишта и факултети во земјата. Победникот ќе биде награден со книги за следната учебна година.
Во последниот дел од антипушачката кампања, ќе се чисти едно од попрестижните средни училишта во Подгорица, Граматичкото училиште (Гимназија), од догорчиња од цигари. 
„Имаме големи планови за тоа како да ја промениме заедницата, но мораме да менуваме една по една работа, а помалку отпад е секогаш добредојдено“, рече Вуксановиќ. 
A-SMYLE е исто така домаќин на саемот Идеја, каде што локалните средношколци може да размислуваат околу начините за подигање на јавната свест за животната средина, човековите права, јавните и личните здравствени прашања, и околу другите социјални проблеми.
Учесниците ќе ги поднесуваат своите идеи за проекти преку блогови, и жирито ќе направи потесен избор од поднесоците, со десет финалисти. Победниците ќе добијат пари потребни за реализација на нивните идеи.
„Главната цел е да се охрабрат младите луѓе да преземаат дејства за подобрување на општеството во кое живеат“, рече проект-менаџерот Феѓа Павловиќ. 
Оваа агенда на групата, сепак, не е сé што работи оваа организација. Втора година по ред, A-SMYLE Alumni ќе биде домаќин на забавата за Хелоин, за децата од основните училишта во главниот град. 
A-SMYLE, формирана во 2005 година, е програма за размена на ученици под капата на Американските совети за меѓународно образование. Програмата обезбедува стипендии за учениците во средните училишта да поминат една учебна година во Соединетите Држави, според нејзината веб-страница. По враќањето, од учениците се очекува да учествуваат во лидерски развојни активности, цивилното образование и општествени служби. 
Финансиските средства ги обезбедува Бирото за образовни и културни работи и поддршка на источноевропскиот демократски чин при американскиот Стејт департмент, според Американските совети.
„Црногорската програма A-SMYLE alumni беше извонредна оваа година. Ваква иницијатива, ентузијазам и организација се вистинска инспирација. Учениците се пример за тоа какво позитивно влијание можеме да имаме врз нашето опшество кога дејствуваме за решавање, а не само зборување, на проблемите околу нас“, рече Скај Волис, задолжен за програмите на Американските совети. 
