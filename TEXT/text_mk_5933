09/12/2010
(Индипендант - 09/12/10; ЕурАктив, Софиска новинска агенција, Dnevnik.bg - 08/12/10; ОЕЦД, Европска комисија, АФП, Ројтерс, ББС, ЦБЦ, Еуопсервер - 07/12/10) 
Очекуваното траење на животот во ЕУ се зголеми од просечните 72 години во 1980 година на 78 години во 2007 година, се вели во новата студија на ОЕЦД објавена во вторникот (7-ми декември).
Бројни фактори, како што е пониска стапка на смртност и повисоки животни стандарди, подобрениот животен стил, подоброто образование и поголемиот пристап до квалитетна здравствена заштита придонесоа за ова, се вели во извештајот на 130 страници „Здравјето со еден поглед: Европа 2010“. 
Документот опфаќа 27 членки на блокот, кандидатките за ЕУ, Исланд и Турција, како и Норвешка и Швајцарија. 
За жените, беше заклучено дека очекуваното траење на животот се движи од просечните 84,4 години во Франција до 76,4 години во Бугарија и Литванија, 76,2 години во Романија и 75,3 години во Турција. Кај мажите, животниот век е најдолг во Исланд, и изнесува 79,5 години, додека најнизок е во Литавнија (65,1), Латвија (65,5) и Естонија (67,3).
Исхемичната срцева болест (ИХД, или инфаркт) и церебрално-васкуларната болест, или мозочен удар, останаа најголема причина за смрт во ЕУ во 2008 година. Заедно, тие сочинуваа 60 отсто од сите кардиоваскуларни смртни случаи, и предизвикаа една четвртина од сите смртни случаи во блокот, според извештајот.
Највисока стапка на смртност од ИХД, како за мажите, така и за жените, е регистрирана во централните и источните европски земји, особено во Литванија, Латвија, Словачка и Естонија. Во блокот, мозочниот удар предизвикал најголем број смртни случаи во Бугарија и Романија.
Ракот, втората водечка причина за морталитетот во земјите на ЕУ, по кардиоваскуларните болести и мозочните удари, изнесувал 26 отсто од вкупниот број смртни случаи во 2008 година. Според извештајот, Кипар бил земја со најниска стапка на смртност од рак пред две години. 
„Стапката на морталитет од сите видови рак кај мажите и жените се намали барем малку во повеќето земји на ЕУ од 1994 година, иако падот е помал отколку за кардиоваскуларните болести“, се вели во студијата. „Исклучоци од овој надолен тренд се централните и источните европски земји (Бугарија, Романија, Латвија, Литванија, Полска) и Грција, каде што смртноста од рак остана на исто ниво или се зголеми меѓу 1994 и 2008 година.“
Бугарија, Романија, Малта и Турција се земјите со највисока стапка на смртност кај новороденчињата, од 8,6 смртни случаи на 1.000 живородени во Бугарија до 17,0 смртни случаи во Турција, додека Луксембург имаше најдобар резултат со само 1,8 смртни случаи на 1.000 живородени деца.
Од сите испитани земји, Грција и Бугарија беше заклучено дека имале највисоки стапки на смртност од пушење во 2008 година.
Пушењето, клучен фактор на здравствен ризик, е сé уште значително и кај најмладата популација на блокот, предупредува извештајот.
Друго клучно сознание беше дека стапката на дебелина двојно се зголеми во текот на изминатите две децении. Во 2008 година, повеќе од половина од возрасните и едно од седум деца што живеат во ЕУ имаат прекумерна тежина или се дебели, велат ОЕЦД и ЕК. 
„Ова има значителни последици по трошоците на здравствената заштита“, предупредија двете институции.
