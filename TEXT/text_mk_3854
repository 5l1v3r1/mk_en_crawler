15/08/2007
(Заман, Индипендант, Гардијан - 15/08/07; AП, Ројтерс, АФП, ДПА, ББС, ФТ, ВОА, РФЕ/РЛ - 14/08/07)
Турскиот министер за надворешни работи во вторникот (14-ти август) објави дека ќе го почитува уставот и принципите на секуларизмот ако победи на претседателските избори.
„Ако бидам избран, уставот ќе биде мој водич“, рече Абдула Ѓул (56), помалку од 24 часа откако владејачката Партија на правдата и развојот (АКП) го избра за свој кандидат за шеф на државата. „Заштитата на секуларизмот е еден од моите основни принципи. Никој не треба да се грижи за тоа.“ 
Одлуката на АКП доцна во понеделникот за повторно номинирање на Ѓул, чиј прв претседателски обид не успеа во мај, следеше по убедливата победа на партијата на предвремените парламентарни избори минатиот месец. Сега таа има сигурно мнозинство од 341 место во парламентот од 550 члена. 
Парламентот треба да го одржи првиот круг гласање за наследник на актуелниот претседател Ахмет Неждет Сезер на 20-ти август, вториот на 24-ти август, третиот на 28-ми август и четвртиот и последен круг на 1-ви септември.
Според турскиот закон, претседателскиот кандидат мора да добие поддршка од двотретинско мнозинство во првите два круга за да го освои местото. Ѓул се очекува да биде избран во третиот круг, кога ќе биде доволно просто мнозинство. Правилата, исто така, предвидуваат кворум од најмалку 367 присутни пратеници, за резултатите од гласањето да бидат валидни.
Претходниот обид на Ѓул пропадна поради бојкотот на опозициската Републиканска народна партија (ЦХП). Како резултат на бојкотот, кворумот не беше исполнет и Уставниот суд го прогласи гласањето за невалидно.
Помалку од една недела до почетокот на новиот изборен процес, Ѓул во вторникот се чинеше подготвен да спречи сличен исход. Набргу по претставувањето на официјалната петиција за неговата кандидатура до претседателот на парламентот, Коксал Топтан, тој започна разговори со опозициските партиски водачи.
Неговиот прв состанок беше со Девлет Бахчели, водач на Партијата за националистичко движење (МХП). По прекин од пет години, партијата се врати во парламентот по неочекуваните избори на 22-ри јули. Истата беше трета, по АКП и ЦХП, освојувајќи 70 места.
МХП и прокурдистанската Партија на демократското општество (ДТП), која има 22 места, наводно, одлучија да присуствуваат на првата седница на која се гласаше во понеделникот. 
Ако тоа се случи, Ѓул може да го исполни условот за кворум дури и ако 99-те пратеници на ЦХП го бојкотираат гласањето. Карактеризирајќи ја АКП како закана за секуларизмот во Турција, ЦХП се спротивстави на неговата кандидатура за претседател поради корените на Ѓул во политичкиот ислам. Партијата одби да се состане со него. 
Владејачката партија покажа „колку е решена да ја претвори модерната турска држава во администрација со религиозна основа“, рече високиот пратеник на ЦХП, Онур Ојмен.
Во вторникот заменик-претседателот на ЦХП, Мустафа Озјурек, вети дека партијата ќе ги бојкотира приемите и странските патувања ако Ѓул победи на претседателските избори. 
