12/02/2009
Од Наташа Радиќ за Southeast European Times во Загреб -- 12/02/09
Почнувајќи од 1-ви јануари 2010 година, билет за паркирање во Хрватска ќе биде десетпати поевтин отколку што е сега. Хрватските возачи честопати ги кршат сообраќајните закони и не плаќаат за дополнителното време на паркирање, или не плаќаат воопшто, но велат дека казните за прекршоците се премногу високи. Со одлуката на крајот од минатата година Уставниот суд во Загреб одлучи да стави крај на, наводните, претерани парични казни.
Хрватска беше една од првите земји што им овозможи на возачите да плаќаат билети за паркирање преку мобилни телефони. Оваа новина го олесни процесот на плаќање, но многу возачи заборавија да ги обноват своите своите плаќања. Тие платија висока цена -- казна од 20,4 евра, скоро десетпати повеќе од цената од 2,2 евра за час паркирање во центарот на Загреб. 
Лутите возачи му се обратија на судот за ова. Судиите донесоа пресуда во нивна корист и им дадоа на паркинг-претпријатијата рок од 12 месеци за усогласување на нивната политика со пресудата на Уставниот суд.
Загребски возачи-прекршители, откако одлуката ќе стапи на сила во 2010 година, ќе се соочат со казна од само 2,2 евра (еднаква на еден час паркирање) за нивното заборавање да платат за паркирање. Интервенцијата на судот во очигледното банално економско прашање кое немаше уставна важност, беше без преседан за судот. 
Според анкетите на медиумите, повеќето луѓе се воодушевени од одлуката, согласувајќи се дека судиите ја направиле вистинската работа и дека казните беа премногу високи. 
Засегнатите фирми, се разбира, реагираа помалку позитивно. Мате Краљевиќ, директор на фирмата Загреб паркинг, вети дека ќе се придржува на пресудата. Но, тој истовремено изрази изненадување, со оглед на тоа што властите не ја оспорија оваа висина на билетите за паркирање додека судот не ја донесе одлуката. Други фирми изразија слични ставови.
Загреб паркинг, најголемо од засегнатите претпријатија, наплати повеќе од 3,1 милиони евра минатата година од паричните казни за невнимателните возачи.
