11/06/2012
Јонилда Кочи за Southeast European Times во Тирана -- 11.06.12
Албанските туристички власти почнаа да создаваат национална стратегија која ќе ги координира туристичките прашања во остатокот од оваа деценија, профитирајќи од индустријата која сочинува 11 отсто од БДП на државата.
Министерот за туризам, Алдо Бумчи, рече дека планот треба да обезбеди одржлив долгорочен развој на туризмот, наместо набрзина изградена бетонска конструкција. Планот, исто така, ги покрива стратегиите за развој на планинскиот туризам, подобрување на услугите, како и промовирање на Албанија како туристичка дестинација. 
Туризмот донесе профит од 1,2 милијарди евра минатата година и во истиот работат повеќе од 138.000 луѓе, што претставува 6 отсто од работната сила во Албанија. 
Статистичките податоци од државата покажуваат дека бројот на странските туристи во Албанија постојано расте, барем од 2007 година, зголемувајќи се од само 1 милион пред шест години на повеќе од 2,7 милиони во 2011 година, последната година за која има расположливи податоци.
Градот Химара, кој се наоѓа на околу 220 километри оддалеченост од Тирана, на Јонското Море, е првата општина што доби одобрение за својот урбанистички план, кој се фокусира на одржливиот развој на туризмот.
„Химара има вонреден туристички потенцијал, и според овој план, капацитетите на оваа област може да се зголемат тројно“, рече премиерот Сали Бериша.
Градоначалникот Јорго Гого изјави за SETimes дека Химара во септември ќе ги добие своите први дозволи на развој, кои се клучни за унапредувањето на областа. 
Пред гласањето, насекаде никнуваат нови градби, главно вклучувајќи додавање на еден или повеќе катови на постојните структури заради сместување повеќе туристи.
Девизните дознаки од емигрантите, кои главно работат во Грција, беа силна поддршка за ова проширување и развој. Но, со грчката криза, девизните дознаки пресушуваат.
„Владиното финансирање е сé уште слабо, но ние се надеваме дека поголемите проекти ќе бидат одоборени бидејќи туризмот е еден од владините приоритети“, рече за SETimes Горо. „Ние, исто така, имаме за цел да ги развиеме и зачуваме културните локалитети во Химара, главно многу вредните стари замоци и цркви.“
Горо рече дека за да се спроведе урбаниот план, потребни се итни инвестиции во водоводот, енергијата и инфраструктурата. 
Луке Ќиричи и неговиот брат го поседуваат Заливот Ламани, јужно од Химара. „Откако беше изграден патот до Заливот Ламани пред три години, многу туристи почнаа да доаѓаат. Тие се Албанци и странци од целиот свет“, рече Ќиричи за SETimes. 
