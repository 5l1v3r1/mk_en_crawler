13/05/2011
 Tурската воздушна индустрија (ТАИ) и американското сателитско претпријатие Сиера Невада корпорејшн (СНЦ) се согласија да соработуваат за производство на сателити за блискоисточни претпријатија, објави Хуријет во средата (11-ти мај). Меморандумот за разбирање за соработката во областа на воздушните системи и технологии за меѓународните програми беше потпишан од генералниот менаџер на ТАИ, Мухарем Дорткасли и генералниот директор на СНЦ, Фатих Озмен. Сиера, во сопственост на турски Американец, е специјализирано за обезбедување интегрирани електронски системи.
*** 
 Aлбанија ќе почне со враќање на стариот долг кон Србија во висина од околу 6 милиони евра, објавија во четвртокот (12-ти мај) медиумите во Тирана. Долгот беше наследен од трговските договори меѓу Албанија и поранешната југословенска федерација. Државата треба да состави петгодишен план, исплаќајќи им на белградските власти двапати годишно. 
*** 
 Српската влада ја отфрли подобрената понуда на Телеком Австрија од 1,1 милијарди евра за 51 отсто од акциите во Телеком Србија. Одлуката беше донесена по препорака на работната група на Министерството за финансии за приватизацијата на државниот телеком. Понудата на Телеком Австрија не ја исполнува минималната цена што беше побарана, од 1,4 милијарди евра.
*** 
Светската банка одобри заем од 150 милиони евра за Хрватскa минатата недела, со програмата Развојна политика за економско заживување. Ова е прв од двата заеми со цел поддршка на одржливиот економски развој во земјата. Средствата ќе бидат искористени за реформи во јавната администрација, здравствениот и социјалниот сектор, што треба да води до фискална консолидација на јавните финансии. 
*** 
Церемонијата на положување камен-темелник на фабриката за ЕНФЛО продакшн во македонскиот тетовски регион, се одржа во средата (11-ти мај). Фабриката за турбини за ветар е швајцарска инвестиција која првично ќе отвори 100 нови работни места. Производството треба да започне на крајот од годинава. Вкупните инвестиции може да достигнат 20 милиони евра. 
*** 
 Романското Министерство за транспорт ќе продаде 20 отсто од акциите во авиопревозникот Таром, по формирањето приватен менаџмент во претпријатието до ноември, според писмото на интерес до ММФ, што го обезбеди новинската агенција Медиафакс во вторникот (10-ти мај). Претходниот план во врска со Таром предвидуваше наоѓање стратешки партнер и продажба на 20 отсто од акциите во двата најголеми аеродроми -- Хенри Коанда во Букурешт и Аурел Влаицу во Темишвар.
*** 
 Грчкото Министерство за регионален развој и конкурентност во вторникот (10-ти мај) објави дека ги одобрило плановите за изградба на тркачка патека за Формула еден јужно од Патрас, на Пелопонез. Одлуката да се спроведе планот за проектот од 94.6 милиони евра беше донесена по години дебата за тоа каде треба да се наоѓа патеката. Проектот, кој се очекува да биде комплетиран за 36 месеци, мора да биде одобрен од парламентот. 
 (Разни извори -- 06/05/11-13/05/11) 
