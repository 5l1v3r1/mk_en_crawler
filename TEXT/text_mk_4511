25/02/2009
(Јавно - 25/02/09; AП, Ројтерс, АФП, ДПА, Еуопсервер, Макфакс - 24/02/09; Европски глас - 20/02/09)
Хрватска и Словенија во вторникот (24-ти февруари) не успеаја да ги премостат разликите околу долготрајниот пограничен спор, кој се заканува да го уништи патоказот на Загреб за ЕУ. 
Овој проблем беше причината за разговорите помеѓу премиерите на двете поранешни југословенски републики, кои се состанаа за првпат откако Борут Пахор дојде на чело на словенечката централно-левичатска коалициска влада во ноември. 
Самиот состанок беше „чекор напред“, рече Пахор по неговиот едночасовен состанок со хрватскиот колега, Иво Санадер, во малиот пограничен град Мокрице, во Словенија. 
Сепак, Пахор предупреди дека Љубљана ќе продолжи со блокирањето на разговорите за влез на Загреб во ЕУ додека соседите не постигнат решение.
„Словенија нема да го повлече своето вето на разговорите за пристапување на Хрватска, додека не се постигне напредок во решавањето на пограничното прашање“, рече Пахор, истакнувајќи дека во иднина ќе има повеќе разговори на високо ниво. 
Хрватска ги започна своите разговори за членство со ЕУ во октомври 2005 година и се надева дека ќе пристапи во блокот од 27 држави до 2011 година.
Во декември Словенија ги блокираше разговорите за пристап на Хрватска со Унијата поради спорот, кој датира од распадот на Југославија во 1991 година. Љубљана го блокираше Загреб во комплетирањето на 11 од 35 области на политиката, кои државите-кандидатки мора успешно да ги завршат за да влезат во Унијата. 
Аналитичарите сметаат дека шансите на Хрватска за комплетирање на нејзините разговори за ЕУ до крајот на оваа година се мали, ако двете страни не постигнат договор во текот на следните недели. 
Хрватска инсистира на тоа дека пограничното прашање е билатерално прашање и дека не му е место во нејзиниот процес на пристап, дотолку повеќе што тоа не ја спречи Словенија да влезе во ЕУ во 2004 година. Иако ја поздрави понудата на Европската комисија (ЕК) да помогне во изнаоѓањето одговор, Загреб смета дека прашањето треба да се реши на суд, по можност, во Меѓународниот суд на правдата во Хаг. 
„Сакаме решение на спорот што е можно побрзо, но тоа не може да биде услов за нашите разговори за ЕУ“, рече Санадер во вторникот. „Мислам дека најдобро решение е меѓународниот суд.“ 
Словенија се противи на таа опција, велејќи дека ќе ја прифати понудата на ЕК. Брисел побара од поранешниот фински претседател Марти Ахтисари, добитникот на Нобеловата награда за мир за 2008 година, да посредува. 
Во меѓувреме, расправијата околу членството во ЕУ сега се заканува да ги загрози и шансите на Хрватска за станување полноправна членка на НАТО на почетокот од април. Словенечкиот парламент го ратификуваше протоколот на Загреб со Алијансата од 26 држави минатата недела. Но, непарламентарна словенечка националистичка група веднаш повика на референдум за кандидатурата на Хрватска за НАТО, тврдејќи дека нерешениот спор го оправдува блокирањето на нејзиното членство во Алијансата.
