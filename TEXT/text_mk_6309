18/07/2011
(AП, АНА-МПA - 17/07/11; СНН Турк, веб-страница на американскиот Стејт департмент, Гласот на Америка, Ксинхуа, АФП, новинска агенција Анадолу - 16/07/11)
Американската државна секретарка Хилари Клинтон ја пофали улогата на Турција како фактор на стабилност во меѓународните напори за борба против тероризмот, за време на посетата на Анкара во саботата (16-ти јули), но изрази загриженост во врска со нивото на човековите права и слободата на изразувањето. 
„САД стојат со нашиот сојузник, Турција, против тероризмот и заканите за внатрешната и регионалната стабилност. Нашата посветеност на Турција и нејзината безбедност е цврста како камен и безрезервна“, рече Клинтон на заедничката прес-конференција со турскиот министер за надворешни работи, Ахмет Давугоглу. 
Таа ја подвлече растечката економска моќ на Турција и можностите за зајакнување на соработката и размената со САД. 
„Досега оваа година трговијата меѓу нас е повеќе од 50%. Тоа значи повеќе работни места и поголем просперитет во двете наши земји. Но, ние гледаме дури и поголем потенција пред нас и сме посветени на унапредување и проширување на трговијата и инвестициите“, рече таа. 
Клинтон ги посочи престојните уставни реформи во Турција како можност за решавање на загриженоста во врска со слободата на изразувањето и религијата, зајакнување на малцинските права и унапредување на шансите на Анкара за членство во ЕУ. 
„Не мислам дека е неопходно или во интерес на Турција да спроведува остри мерки против новинарите и блогерите и интернетот“, рече државната секретарка на состанокот со младите Турци рано во саботата. „Ова ми изгледа недоследно на целиот друг напредок што Турција го постигна“, додаде таа.
Давутоглу изјави за новинарите дека двајцата, исто така, разговарале за ситуацијата на Блискиот Исток, во однос на активните дипломатски напори на Турција во регионот, како и политичкиот ќор-сокак во Босна и Херцеговина и тековниот дијалог меѓу Белград и Сараево. 
За време на престојот во Турција, Клинтон се состана и со американскиот конзуларен персонал, севселенскиот патријарх Бароломеј Први и политичките водачи, меѓу кои претседателот Абдула Ѓул, премиерот Реџеп Тајип Ердоган и опозициските претставници. 
Одговарајќи на прашања на новинарите по прес-конференцијата, Клинтон се осврна на тековните разговори за повторно обединување на Кипар. 
„Сметаме дека состојбата на статус кво за Кипар не е од корист за никого. Ова трае премногу долго. Сметаме дека двете страни ќе имаат корист од решение“, рече таа. 
„Сакаме да видиме бизонална федерација од две заедници, и би сакале да го видиме тоа што е можно поскоро. Сакаме да го видиме тоа пред 2012 година“, додаде таа, мислејќи на датумот кога Кипар треба да го преземе ротирачкото претседавање со ЕУ, чекор на кој Турција се спротивставува ако не се најде прифатливо решение во кипарските разговори.
Кипарското прашање беше, исто така, ставено на маса кога Клинтон ја продолжи својата турнеја во Атина доцна во саботата. 
„Сметам дека е можно да се постигне напредок, но тоа, се разбира, бара главно политичка волја од страна на Анкара“, рече грчкиот министер за надворешни работи, Ставрос Ламбринидис, на заедничката прес-конференција со Клинтон во неделата.
Сепак, фокусот на состанокот беше должничката криза на Грција и мерките за нејзино надминување.
„Стоиме покрај народот и владата на Грција додека ја враќате вашата земја на патот на економската стабилност и просперитет“, рече Клинтон. „Верувам во издржливоста на грчкиот народ. И й честитам на грчката влада на нејзината подготвеност да ги преземе овие тешки чекори“, додаде таа. 
„Многумина на двете страни од Атлантикот ставија влог на колапсот на Грција, и се покажа дека грешат. И понатаму ќе докажуваме дека грешат, а за да го направиме тоа, нашата соработка ќе биде многу важна“, рече Ламбринидис.
За време на посетата на Атина, Клинтон ќе се состане и со премиерот Јоргос Папандреу, претседателот Каролос Папуљас и министерот за финансии, Евангелос Венизелос. Следната станица на нејзината 12-дневна дипломатска светска турнеја е Индија, по што следат Индонезија, Хонг Конг и јужните делови од неостровска Кина.
