14/08/2008
Од Димитар Боцевски за Southeast European Times во Скопјe -- 14/08/08
Во првата половина од 2008 година, невладините организации објавија дека во повеќето жалби за кршење на човековите права во Македонија се наведуваат брутални тепања од страна на урбаните единици за интервенција -- македонските Алфи и Специјалната единица за брза интервенција на Министерството за внатрешни работи. 
Голем број кршења на човековите права од страна на полицијата не се пријавуваат. Причините за тоа се најразлични, и го одразуваат недостатокот на доверба од страна на јавноста во полицискиот и судскиот систем.
Најобесхрабрувачки е малиот број случаи кои завршуваат на суд, како и уште помалиот број пресуди во корист на тужителот. Многу жртви не се решаваат да тужат поради лични или семејни стравувања или закани за малтретирање. Познатата судска неефикасност и масовната бирократија, исто така, ги обесхрабруваат поединците да побараат правда. 
Сепак, коалицијата „Сите за фер судења“, Центарот за граѓанска иницијатива, Центарот за демократски развој и избори и Форумот за правата на ромските жени -- Арка, во соработка со Комисијата против тортура на ОН, се некои од невладините организации кои спроведуваат проект за поддршка на човековите права. 
Од 2004 година тие им даваат бесплатна правна помош на жртвите. Помошта во пополнувањето на тужбите во Секторот за внатрешна контрола на Министерството за внатрешни работи, состаноците со народниот правобранител, започнувањето судски постапки, претставувањето на неопходната лекарска документација на суд и други активности, се начини на кои невладините организации им помагаат на жртвите. 
„Во 2006 година 62 тужители пријавиле телесна повреда од страна на полицијата, заедно со грубо и непрофесионално однесување. Во 2007 година имало 51 случај на злоупотреба од страна на полицијата, а во првата половина од оваа година, имало 27 нови случаи. Иако гледаме тенденција на намалување, тоа е сепак многу далеку од елиминација“, рече Аница Томиќ-Стојковска од коалицијата „Сите за фер судења“. 
Состанокот на македонскиот и францускиот народен правобранител, Иџет Мемети и Жан-Пол Делевуаје, и претставникот на ЕУ во Македонија, Ерван Фуере, резултираа со некои изјави кои може да послужат како идни насоки за заштита на човековите права.
„Транспарентноста е најефикасен инструмент против тортурата. Кога некој е уапсен, тоа не треба да значи губење на човековите права. На пример, во Франција народниот правобранител назначува граѓани кои ги проверуваат затворите и казнените институции секоја недела“, рече Делевуаје. 
„Во земјава, многу реформи во правосудството, слободата и безбедноста се во тек, но за да се случат вистински промени, мора да се случи промена во однесувањето на полицајците, администрацијата и затворскиот персонал. Постоењето на соодветна законска рамка е од суштинска важност, но вистинското подобрување ќе се случи само дури кога законите ќе се спроведуваат и кога ќе се промени личната практика и обичаите“, рече Фуере.
Секторот за внатрешна контрола на Министерството за внатрешни работи одби неколку можности да го искаже својот став во врска со ситуацијата со човековите права. 
