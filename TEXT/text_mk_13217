23/02/2006
САРАЕВО, Босна и Херцеговина (БиХ) -- Британскиот амбасадор во БиХ, Метју Рајкрофт, очекува водачите на осумте најголеми политички партии да се согласат за клучните уставни реформи во текот на следните неколку дена. Во интервјуто од четвртокот (23-ти февруари) за „Дневни аваз“ Рајкрофт рече дека тековните разговори се движат во вистинската насока. Тој додаде дека времето за спроведување на клучните промени - со што БиХ ќе стане држава со функционални институции - е токму сега, пред изборите подоцна оваа година.
Во меѓувреме, во средата, министерот за урбанизам и животна средина на Федерацијата на БиХ (ФБиХ), Рамиз Мехмедагиќ, поднесе оставка. Според извештаите во локалните медиуми тој сака да добие функција во регулаторната агенција за енергетика на БиХ. Со неговото заминување во владата на ФБиХ остануваат три испразнети места. (Дневни аваз, Независне новине - 23/02/06; ПБС БиХ - 22/02/06)
