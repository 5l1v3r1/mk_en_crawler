07/11/2012
Мухамет Брајшори и Ивана Јовановиќ за Southeast European Times во Приштина и Белград -- 07.11.12
Србија и Косово распоредуваат полициски аташеа во странство, за да ги поддржат судските власти против транснационалниот криминал, нешто што според правните експерти претставува „важен чекор“.
Србија моментно има аташеа во пет држави -- Соединетите Amerikanski Држави, Русија, Македонија, Романија и Словенија. Министерствата за внатрешни и надворешни работи во Косово, исто така, неодамна постигнаа договор за испраќање на пет аташеа во странство.
Aфрим Хоти, професор по меѓународно право и политика на Приштинскиот универзитет, изјави заSETimes дека е важно за Косово да има постојани контакти со членките на ЕУ. „Од тој аспект, неопходно е преку овие канали да се разменуваат информации со цел да се дејствува и координира превенцијата и борбата против криминалот“, рече Хоти.
Хоти додаде дека е од клучна важност властите да се фокусираат на борбата против криминалот во Косово, „но, не гледам ништо погрешно во испраќањето еден ваков персонал во нашите [дипломатски] мисии во странство, сé додека тие се придржуваат на професионалните критериуми и ги почитуваат буџетските можности“.
Драган Ѓукановиќ, од Европското движење во Србија, рече дека позициите на полициските аташеа -- кои се избираат и финансираат од Министерството за внатрешни работи -- се дел од меѓуполициските односи.
„Оваа позиција е многу важна за воспоставување соработка меѓу органите за внатрешни работи на некои држави“, рече Ѓукановиќ. Баки Келани, портпарол на косовската полиција, рече за SETimes дека земјата сé уште одлучува колку аташеа ќе бидат распоредени и нивните дестинации.
Иако аташеата можат да играат клучна улога во работата на меѓународната полиција, експертите во Србија и Косово велат дека сé уште има некои прашања што треба допрва да се решат.
Јан Литавски, советник за безбедност во Центарот за евроатлански студии во Белград, рече дека методот на избор на полициски аташеа мора да биде транспарентен, за нивната работа да биде ефикасна.
„Нивниот статус, надлежностите и одговорностите не се регулирани со актуелниот закон за полицијата и тоа треба да се направи со промени и амандмани“, рече Литавски за SETimes.
Далибор Кекиќ, професор во Криминалистичко-полициската академија во Белград, рече дека полициските аташеа немаат секогаш целосен дипломатски имунитет, но тој смета дека треба да имаат.
„За да се подобри безбедносната ситуација на регионално и светско ниво, како и меѓународните односи во оваа област, неопходно е да се овластат полициските аташеа со истите надлежности како и другите дипломати, па дури и како војската“, рече Кекиќ.
Во Косово, полициската соработка со другите држави и меѓународни организации се одвива тешко, бидејќи многу држави не ја признаваат официјално независноста на земјата. Соработката со Интерпол и неговите центри оди преку Интерпол УНМИК, канцеларија која функционира како дел од Мисијата на ОН во Косово. Соработката со Србија се одвива преку ЕУЛЕКС. 
