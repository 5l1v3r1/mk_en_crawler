31/08/2011
(ДПА, АКИ, АП, УПИ, РФЕ/РЛ, ВОА, Би-Би-Си, Бета, Б92, Ксинхуа, прес-сервис на ОН, Совет за безбедност на ОН - 30.08.11)
Белград и Приштина мора да ги решат своите отворени прашања низ дијалог и да се воздржат од какви било еднострани дејства, за да се спречи ескалација на тензиите во регионот, рече заменик-шефот на УНМИК, Фарид Зариф, за време на седницата на Советот за безбедност во вторникот (30-ти август) за Косово. 
Скоро пет недели по последните судири меѓу етничките Срби и Албанци во северниот дел од Косово, ситуацијата останува нестабилна, рече тој пред телото на ОН од 15 држави. 
На 25-ти јули косовската влада испрати вооружени единици од специјалните полициски сили РОСУ на северната граница од земјата, во обид за преземање на контролата над двата погранични премини таму. Како одговор на тоа, локалните Срби поставија блокади на патот за да ги запрат, и изби вооружена борба, во која еден косовски полицаец загина. Интервенцијата на КФОР ја спречи понатамошната ескалација на насилството и загубата на животи.
Иако ситуацијата оттогаш се подобри до извесен степен, истата останува „тензична и непредвидлива“, рече Зариф. 
Во своето обраќање пред Советот во вторникот, тој истакна и дека судирите минатиот месец, „беа најсериозни безбедносни инциденти од насилството во 2008 година“, кога Косово прогласи независност од Србија, потег на кој сé уште жестоко се противат Белград и мнозинството косовски Срби.
„Тие претставуваат суров потсетник дека прашањата зад овие инциденти остануваат нерешени и се сериозна закана за мирот и безбедноста на Косово“, истакна Зариф. „Затоа, од суштинска важност е сите страни да се воздржат од секакво еднострано дејство, кое може да ги ескалира тензиите.“
Неодамнешното насилство, додаде тој, треба да послужи како „повик за будење“ на сите засегнати страни, дека „повторното градење доверба и промовирање на соработката меѓу заедниците и разбирањето, повеќе не може да се одложува“.
Српскиот министер за надворешни работи, Вук Јеремиќ, кој, исто така, имаше обраќање пред Советот, потврди дека неговата земја никогаш нема да ја признае независноста на Косово. Тој, исто така, јасно стави до знаење дека Србија не планира да ги укине паралелните структури финансирани од Белград и институциите во северно Косово, и покрај постојаните повици на западните земји за ова и предупредувањата дека тоа може да им наштети на заложбите на земјата за ЕУ. 
Косовскиот министер за надворешни работи, Енвер Хоџај, кој беше единствен што пред себе имаше знак со името, но не и „национални симболи“, според српската агенција Танјуг, истакна дека целта на испраќањето на силите на РОСУ на северот од земјата минатиот месец не било за да се вознемират или нападнат граѓаните. 
„Ние едноставно сакавме да ги зајакнеме мерките на реципроцитет во трговијата кога сите обиди за преговарање во врска со ова прашање пропаднаа“, истакна тој.
Не беше косовската полиција, туку српската влада, таа што „изврши чин на насилство“ на територијата на неговата земја, додаде Хоџај. Истакнувајќи дека Белград нема законско право да финансира и поддржува свои сопствени вооружени парамилитарни, безбедносни, разузнавачки и други институции во Косово, тој повика на распуштање на таквите нелегални паралелни структури.
