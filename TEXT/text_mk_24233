13/03/2009
ПРАГА, Чешка -- ЕУ во четвртокот (12-ти март) се согласи да го одложи менувањето на улогата на своите воени сили во Босна и Херцеговина (БиХ). На состанокот во Прага, министрите за одбрана на ЕУ заклучија дека иако безбедносната ситуација е стабилна и мировните сили ги исполнуваат своите воени цели, политичките реформи се некомплетни, рече чешката министерка за одбрана, Власта Парканова, чија земја претседава со ЕУ. „Сега засега, нема одлука“ за тоа дали улогата на силите во БиХ ќе се промени, рече Парканова на прес-конференција.
Во меѓувреме, весникот Дневни аваз во четвртокот објави дека шефот за безбедност на ЕУ, Хавиер Солана, ќе му каже на Советот за безбедност на ОН дека неодамнешните разговори за уставните реформи во БиХ повторно пропаднаа. Според весникот, кој ги цитира протечените информации од редовниот тримесечен извештај на Солана, документот потврдува дека политичките тензии во државата се високи, но ја минимизира загриженоста за евентуална дестабилизација. (Ројтерс, Дневни аваз - 12/03/09)
