26/03/2012
Бојана Миловановиќ за Southeast European Times во Белград -- 26.03.12
Девет години по атентатот на премиерот Зоран Ѓинѓиќ, семејството и нивните адвокати прашуваат дали сите што се одговорни за убиството се изведени пред правдата.
Ѓинѓиќ беше убиен од припадник на елитната полициска единица -- основана од Слободан Милошевиќ -- пред главната зграда на српската влада, на 12-ти март 2003 година. Поранешниот полковник на државната безбедност Милорад Улемек, познат како Легија, и поранешниот потполковник на државната безбедност Звездан Јовановиќ, беа осудени на 40 години затвор за убиството.
Јовановиќ беше припадник на единицата за специјални операции Црвени баретки (ЈСО), формирана од Милошевиќ во 1990-тите. Припадниците на т.н. Земунски клан беа, исто така, осудени за вмешаност во атентатот.
Адвокатот на семејството на Ѓинѓиќ, Срѓан Поповиќ, изјави за SETimes дека политичкиот иницијатор на атентатот беше во бунтот на Црвените баретки во 2001 година.
Според Поповиќ, некои сведоци говореле за учество на поранешниот југословенски претседател Воислав Коштуница во бунтот на ЈСО. „Има сведоштва дадени за време на истрагата кои фрлаат сомнеж за можното учество на Коштуница, и обвинителството го знае тоа“, рече Поповиќ.
Бунтот на припадниците на ЈСО почна на 8-ми ноември 2001 година и траеше девет дена, завршувајќи на 17-ти ноември.
Во 2010 година Поповиќ поднесе кривични извештаи за бунтот на ЈСО. Освен од припадниците и командантите на специјалната единица, вклучително и првообвинетите за атентатот, Легија и Јовановиќ, поднесени се извештаи и против Коштуница, водачот на опозициската Демократска партија на Србија (ДСС). 
Извештајот против Коштуница беше поднесен бидејќи „спротивно на уставот, како командант на државните вооружени сили, тој не го прекина бунтот на единицата за специјални операции“.
Обвинителството за организиран криминал поднесе обвинение против осуммина од поранешните Црвени баретки за организирање вооружен бунт на 9-ти март. Не е поднесено обвинение против Коштуница, со оглед на тоа што неговата вмешаност не е докажана, рече обвинителот.
„Доказот фрла сомневање врз Коштуница; има сведочења во случајот на убиството на Ѓинѓиќ. Само да се потсетиме дека Коштуница од сé срце ја поддржуваше ЈСО за време на бунтот. Имаше голем конфликт околу предавањето на Милошевиќ на Хашкиот трибунал, на што Коштуница се спротивстави, заедно со соработката со Трибуналот. Коштуница се обидуваше да го попречи Ѓинѓиќ на секој чекор“, рече Поповиќ.
Претставниците на Коштуница, сега владина опозиција, отфрлаат каква било поврзаност меѓу нивниот водач, бунтот на ЈСО и атентатот врз Ѓинѓиќ. 
„Случајот беше затворен со отфрлање на кривичниот извештај. Понатамошните обвинувања се бесмислени“, рече за SETimes портпаролот на опозициската ЛСД, Петар Петковиќ. 
Поповиќ, исто така, рече дека Коштуница, доаѓајќи на власт и преземајќи ја премиерската функција по смртта на Ѓинѓиќ, ги прекина сите реформи, вклучително и новиот концепт на Ѓинѓиќ на Србија во Европа.
„На луѓето им беше дадена извесна надеж, видоа цел, правец. Само концептот на интеграција во ЕУ остана од неговото наследство“, рече Поповиќ.
Ѓинѓиќ сé уште се памети. На 10-ти март 20.000 белграѓани учествуваа во маршот „Прошетка за Зоран“ во негов спомен, организиран од Либерал-демократската партија (ЛДП). Пешачењето беше предводено од поранешниот помошник на Ѓинѓиќ и актуелен претседател на ЛДП, Чедомир Јовановиќ, кој рече дека Србија мора да се соочи со вистината за политичката позадина зад атентатот.
„Обврска на државата е да ја изврши таа задача и целосно да фрли светлина врз политичката позадина, бидејќи никој не може да избега од вистината“, рече Јовановиќ.
„Годините минуваат, но тоа не ја намалува важноста на идеите што ги промовираше Зоран Ѓинѓиќ. Ова одење е израз на почитта кон Зоран, како и на подготвеноста да се заврши работата за која тој го даде својот живот“, додаде тој.
Еден од учесниците, Драган Борисављевиќ (41), лекар од Белград, изјави за SETimes дека Србија ќе станеше сосема поинаква земја ако Ѓинѓиќ беше жив.
„Сигурно ќе бевме таму каде што е сега Хрватска; немаше да има повеќе нерешени прашања, и ќе се движевме напред, како останатиот нормален свет“, рече Борисављевиќ.
