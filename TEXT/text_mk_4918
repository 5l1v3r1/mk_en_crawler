27/08/2009
Од Пол Чикои за Southeast European Times во Букурешт – 27/08/09
Конфликтот што тлееше меѓу ромските и унгарските заедници во едно трансилваниско село беше згаснат минатиот месец со договор потпишан од двете страни.
Тензиите се зголемија по расправијата на 9-ти јули меѓу еден Ром и еден Унгарец во локален бар во селото Санкраинеи во округот Харгита. Унгарецот беше прободен со нож, а Ромот беше притворен. 
Полицијата објасни дека осомничениот Ром бил ослободен привремено, во очекување на лекарска потврда за раните на жртвата. Осомничениот беше подоцна превентивно притворен еден месец. 
Обвинувајќи ги властите за пасивна реакција на, како што ја опишаа, агресивноста на Ромот, група од повеќе од 150 етнички Унгарци излезе на улица и го запали дворот на едно ромско семејство. Полицијата и жандармеријата брзо се мобилизираа за да го зачуваат мирот.
По ова, беше формирана комисија за посредување -- составена од локални и окружни претставници, делегација која ги претставуваше локалните Унгарци и делегација која ги претставуваше Ромите. Разговорите резултираа со изјава потпишана од двете заедници во која беше зацртана серија обврски на кои треба да се придржуваат Ромите. Од градоначалникот на Санкраинеи Жекели Ерно беше побарано да разговара за договорот со ромското малцинство и да биде поактивен во гарантирањето меѓуетничка хармонија во селото.
Ерно истакна дека конфликтот меѓу двете заедници, кои бројат околу 2.400 Унгарци и 200 Роми, почнал одамна. Сепак, тој рече дека е убеден оти слични инциденти нема да се случат повторно. „Двете страни ги оставија настрана своите несогласувања и ние постигнавме договор за помирување“, рече тој. 
Националниот совет за борба против дискриминацијата објави дека ги осудува инцидентите во Санкраиени и побара од локалните власти да преземат конкретни превентивни мерки. 
Во јуни слични инциденти се случија во Санмартин, село на само неколку километри од Санкраинеи. Двајца Унгарци беа физички нападнати од група Роми откако од Унгарците било побарано да ги одведат своите коњи од приватните ромски пасишта. Во знак на одмазда, Унгарците запалија три колиби и ги искршија прозорците на некои куќи во ромската населба.
Околу 230 Унгарци во Санмартин се сега под кривична истрага, по нападите. Шефот на окружниот совет, Борболи Шаба, потврди дека „неколку стотици жители“ биле повикани на сослушување, акција „без преседан во Романија“. Обвинителството ги одложи рочиштата до 17-ти септември. 
Шаба за зголемените тензии ги обвинува медиумите и невладините организации, за кои вели дека создале искривена слика за обемот на конфликтот. 
Но, не се согласуваат сите со тоа. „Луѓето прибегнуваат кон вакви решенија кога не им веруваат на властите. Има многу интересни теории во врска со ромскиот проблем, но во практиката, има малку решенија и тие се неефикасни“, рече Марко Бела, водач на Демократската унија на ромските Унгарци. 
