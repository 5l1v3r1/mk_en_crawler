04/10/2010
Од Љиљана Смиљаниќ за Southeast European Times во Бања Лукa -- 04/10/10
Никој во Република Српска (РС) не беше изненаден кога Независниот сојуз на социјалдемократите (СНСД) на Милорад Додик прогласи победа по изборите во неделата (3-ти октомври) во Република Српска. Партијата беше јасен фаворит во ентитетот на босанските Срби, па дури ни обединетиот фронт на опозицијата не успеа да го спречи тоа.
„На РС й треба стабилност и јас ќе дадам сé од себе да обезбедам стабилност и единство во РС за секое важно прашање во врска со нејзината иднина и нејзиниот статус“, рече Додик, кој успеа во напорите да стане нов претседател на ентитетот. 
Многумина велат дека тој ја засновал својата кампања на националистичка реторика, и на идејата дека РС треба да бара независност од Босна и Херцеговина (БиХ). Откако беа објавени прелиминарните резултати, тој го повтори слоганот на СНСД: „РС засекогаш, и БиХ додека мора да биде“. 
„Ќе се бориме за оригиналниот Дејтонски мировен договор, како што е напишан, не на начинот на кој некој го толкува. БиХ тешко може да биде држава во смисла каква што сака меѓународната заедница. Таа може да биде држава само врз основа на оригиналниот Дејтон“, рече тој.
Неговиот главен противник, Огњан Тадиќ, скоро веднаш го призна поразот. Тој се бореше во име на коалицијата која ја сочинуваа три партии -- неговата Српска демократска партија (СДС), Партијата за демократски напредок (ПДП) и Српската радикална партија (СРС РС). 
Иако партиите успеаја да формираат обединет фронт, напорите не вродија со плод. По објавувањето на прелиминарните резултати, Тадиќ рече дека нема да преземе никаква одговорност за ентитетот на босанските Срби во текот на следните четири години.
Единствената порака што тој ја имаше за граѓаните на РС беше кратка: „Лека ноќ, Република Српска.“ 
Партијата на Додик освои мнозинство од меѓу 42 и 44 отсто, според првичните резултати, додека второто место го освои СДС, а ПДП е на третото место. 
