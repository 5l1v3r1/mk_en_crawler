06/11/2006
Од Даниел Дајану за Southeast European Times во Букурешт– 06/11/06
Неодамнешните политички настани во Унгарија, Словачка, Република Чешка и Полска предизвикаа изненадување кај набљудувачите ширум светот. Како е можно, по пристапувањето во ЕУ, домашната политика во овие земји да се „збрка“ на еден ваков алармантен начин? Наместо консолидација на демократската политика, периодот по пристапувањето е одбележан со расцепкани, парализирани влади, коалиции формирани од потполно различни партии со некомпатибилни политички програми, а во унгарскиот случај ерупција на политички тензии во гнев кај јавноста. Овој тренд за многумина е несфатлив.
Сепак, вреди да се потсетиме, дека овие економии се дел од динамичната област на Европа, со годишни стапки на економски раст кои беа многукратно повисоки од оние во срцето на Европа (5-6 отсто во однос на 1-2 отсто). Според народната мудрост, која ги спојува политиката и економијата, секогаш кога економскиот раст е висок, поголеми се шансите за социјална стабилност и цврста политика. Во случајот на средна Европа, логичен заклучок би бил дека, заради значителниот економски раст во ова деценија, голем дел од популацијата би требало да ужива реални економски резултати и оттука да ги поддржува владејачките коалиции.
Пристапувањето во ЕУ требаше да ги крепи темелите на овие млади либерални демократии. Постои уште еден фактор кој треба да се земе во предвид. За разлика од граѓаните во повеќето земји од „петнаесетката“ на ЕУ (Португалија и Шпанија се исклучок), луѓето во посткомунистичките земји живееја во команден систем. Секој би очекувал од нив да можат подобро да ги откријат лажните демократи и евтиниот популизам, како на десницата, така и на левицата. Се чинеше дека уредениот демократски живот ќе биде повнимателно чуван во земјите кои толку долго живееја без него. 
 Всушност, се води дебата помеѓу економистите за основите на економскиот раст, како и за врската помеѓу демократијата и просперитетот. Некои тврдат дека економскиот раст е најважен, дури и кога тој навлекува значителни нееднаквости кај социјалните партнери. Меѓутоа, другата струја на размислување тврди дека одржливиот економски раст не треба да ја попречки социјалната кохезија, како и дека мора да биде пропратен со соодветно производство на јавни добра. Добрата пракса како во јавниот, така и во приватниот сектор, како и ефикасната борба против корупцијата се пресудни. 
Искуството на посткомунистичка Мителевропа покажува дека високите стапки на економски раст сами по себе не се доволни за да обезбедат здрав социјален и политички живот. Секаде, во средна или источна Европа, каде голем број граѓани ја изгубија економската битка или се најдоа во маргинална положба (исклучени од плодовите на економскиот раст), нивната фрустрација беше искористена од страна на екстремистичките партии, а партиите од центарот ја губеа политичката заднина. 
Што се однесува до стабилизирачката моќ на членството во ЕУ, таа беше поефикасна кога земјите се надеваа на влез во блокот. Таа надеж им овозможи на политичарите со различни иделошки погледи да ги соберат граѓаните под знамето „враќање во Европа“. Повеќето граѓани го гледаа тоа враќање како влегување во едно идеално општество, со огромни економски бенефиции. Сега луѓето гледаат дека ништо не се измена драматично на подобро по мај 2004-та година. Напротив, се појавија дополнителни болки поради строгоста да се почитуваат европските регулативи.
Повикот за будење беше неизбежен. Тој беше засилен со оживувањето на „економскиот патриотизам“ во најголемите земји-членки на ЕУ, сила која се чини дека им пркоси на истите оние принципи кои Унијата толку сериозно се обидува да им ги наметне на идните земји-членки. Со цел да се приклучат кон ЕУ, земјите од источна Европа трудољубиво ја набљудуваа интелектуалната и оперативната матрица на Унијата -- на пример, целосното отварање на пазарите, вклучувајќи ги и оние за финансиски услуги и комунални служби. Во овие сектори, источните Европејци всушност беа многу полиберални од нивните западни колеги. Лесно е да се разбере фрустрацијата во некои политички кругови во средна Европа кога најважните членки на ЕУ проповедаат нешто што и сами не го практикуваат. 
На тој начин економскиот национализам на Западот предизвикува економски национализам на Истокот. Други прашања дотураат масло на огнот -- на пример, стравот на Полска од Германија и Русија, кои заедно работат на едно многу осетливо поле за снабдување со енергија. 
Сеќавањата од минатото не се по секоја цена ефикасен лек за антилибералните чувства. Луѓето уживаат во своите политички слободи и сакаат да го искажат своето задоволство и фрустрации, но премногу лесно се заборава какви беа работите кога не постоеја таквите слободи и како тоа влијаеше врз нивните животи. Помладите генерации кои немаат лично искуство со комунизмот не знаат како изгледа тоа. Нивните референтни точки се поинакви. На еден начин кој не е толку различен, некои луѓе на Западот забораваат на Втората светска војна и нејзините ѕверства, вклучувајќи го и Холокаустот.
Вистинската демократија и онаа од учебниците се две различни работи. Во пракса, демократијата значи функционирање, за добро или за лошо, на контролата и рамнотежата. Актуелната состојба на демократијата во голем дел зависи од моралноста и чувството за одговорност на политичките лидери, чувства кои можат да бидат обесхрабрени во одредени услови. Заради ова некои зборуваат дека постои дефицит на демократија во земјите-членки на ЕУ, како и недостаток од одговорни политичари, вистински државници. Многу митови и клишеа бледнеат во „нова Европа“ и индивидуалните и групните психологии реагираат на различен начин.
Источноевропските општества се далеку помалку просперитетни од оние на Запад. Истовремено, тие се соочуваат со исти структурни предизвици: стареењето, кризата на социјалната држава, конфузија во врска со сопствениот идентитет, како и растечкиот притисок на имиграцијата. Високиот економски притисок не е лек за се. Тој нема да ја запре политичката реакција доколку владите се покажат неспособни за да се справат со полтичките предизвици кои ја пратат модернизацијата, во заднината на глобализацијата. Не постојат лесни решенија, а националните политичари ќе бидат сериозно тестирани во тој поглед во годините што доаѓаат. Она што тие го прават во голема мера ќе влијае врз домашната политика, како и врз економијата во нивната земја.
Покрај тоа, она што се случува во средна Европа треба да биде предупредување за Балканот. Земјите од југоисточна Европа, исто така, се наоѓаат во транзиција од комунизмот, со сите надежи и разочарувања што таа го носи со себе. Економските проблеми, меѓу кои и невработеноста, се големи. „Заморот од проширувањето“ и други бариери ги намалија шансите за влез во ЕУ на некои земји во регионот. Тие се соочуваат со истите притисоци кои предизвикаа нестабилност во средна Европа, а истовремено немаат поткрепа која ќе ги одржи во вистинска насока. 
