21/04/2006
Од Георги Митев-Шантек за Southeast European Times во Белград -- 21/04/06
Списанието фДи, во издание на Фајненшал тајмс, неодамна го објави првиот круг номинации за својата листа на Европски градови на иднината за 2006-2007 година. Белград беше изборот во категоријата „Југоисточна Европа/Југоисточна-Централна Европа“. 
Во образложението за изборот, списанието го наведува економскиот раст и сé поголемиот интерес на инвеститорите. 
„Српската економија доживеа раст од 8,6 отсто во 2004 година, додека растот на БДП се очекува да биде повисок од 6 отсто во 2005 година“, објавува списанието. „Вкупните инвестиции во Србија во 2005 година се проценуваат на 1,65 милијарди евра, а помеѓу значајните инвеститори од неодамна во земјата се: италијанската „Банка интеса“, американското претпријатие „Бол пекиџинг“ и германското „Метро кеш енд кери“. Објектот на Метро во Белград беше најголема инвестиција на неискористена локација во Југоисточна Европа во 2004 година. 
„Покрај ова, „Мајкрософт“ го формираше својот прв софтверски центар за развој во Југоисточна Европа токму во Белград“, истакнува фДи. 
Според градоначалникот на Белград, Ненад Богдановиќ, ова признание ќе помогне во стимулирањето на дополнителни нови инвестиции и работни места, кои, од друга страна, ќе создадат подобри услови за живот во српскиот главен град. 
„Она што треба да се случи во Белград и во Србија е странскиот капитал да доаѓа со зголемена брзина. Без тоа нема да има нови работни места и нема да има нови програми. Во земјата има недостаток на пари, а парите се кај странските инвеститори, и тоа е причината зошто тие ни се потребни. Градот континуирано работи на создавањето на неопходни услови за доаѓање на странски капитал“, рече Богдановиќ. 
Во изминатите неколку години, Белград доживеа значаен развој. Значителни суми се инвестирани не само во изградбата на трговски центри и синџири на маркети, туку и во обновата на старата и изградбата на нова инфраструктура, од електрична енергија, водовод и канализација до патишта. 
Од соборувањето на режимот на Милошевиќ во 2000 година, платите се зголемија за неколкупати, додека зголемувањето на бројот на вработените од 15 отсто ја врати работната сила назад на нивото од пред војната во 1990-та година. 
Во 2000 година Белград заработи околу 10 милиони евра од изнајмувањето на општинското градежно земјиште за развој, додека оваа година таа бројка е десетпати повисока. Планирани се инвестиции за подготовка на градежното земјите за градба во коридорот Пан-европски коридор 10, кој поминува низ градот, како и инвестиции во градбата на крајбрежниот појас на Сава и Дунав, дел од Коридорот 7.
Богдановиќ проценува дека до 2009 година Белград може да очекува изградба и до 1,5 милиони квадратни метри на комерцијален имот и објекти за живеење. Сегашната просечна годишна плата од 288 евра се очекува да се зголеми на 500 евра, а се очекува и пораст на работната сила за 15 отсто од сегашните 620.000. 
Покрај Белград, листата на фДи ги вклучува и Баку, Барселона, Берлин, Брно, Копенхаген, Даблин, Лондон, Маниса, Париз, Виена, Вилниус и Цирих. 
