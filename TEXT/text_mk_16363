13/07/2006
САРАЕВО, Босна и Херцеговина (БиХ) -- Портпаролот на Европската комисија (ЕК) во Сараево, Фране Мароевиќ, во средата (12-ти јули) предупреди дека ЕК не е задоволна од напредокот на реформите во БиХ, особено клучните полициски реформи. ЕК треба да го поднесе следниот извештај со проценката за напредокот на земјата во процесот на стабилизација и асоцијација, до крајот на септември. Мароевиќ предупреди дека истиот би можел да биде прилично негативен, освен ако не се случи „драстичен напредок“ во следните месеци.
Во другите вести, премиерот на БиХ Аднан Терзиќ во средата објави дека следната недела ќе започнат билатерални разговори помеѓу ЕК и земјите од Западен Балкан, чија цел е релаксирање на визниот режим на ЕУ. Терзиќ рече дека Брисел јасно ставил до знаење дека ги смета полициските реформи за клучен услов за олеснувањето на визниот режим. (Независне новине - 13/07/06; РТРС, ПБС БиХ, НТВ Хајат - 12/07/06)
