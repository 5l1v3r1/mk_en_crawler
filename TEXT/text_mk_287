03/08/2009
Бриан Салми за Southeast European Times во Подгорица -- 03/08/09
На 3-ти октомври 2008-та година лидерот на опозиционата Социјалистичка народна партија (СНП) Срѓан Милиќ стана во црногорскиот парламент и даде храбра изјава, која се најде на насловните страни, за распространетите гласини дека владата на премиерот Мило Ѓукановиќ е на работ да го признае Косово.
„Црна Гора може да го признае Косово еден ден после Србија“, рече Милиќ. После помалку од една недела, Црна Гора ја призна бившата српска покраина за независна држава. 
Поголем дел од поддршката за СНП доаѓа од големото српско малцинство во Црна Гора -- околу 30 отсто од населението. 
На изборите во март 2009-та година СНП освои 54 545 гласа и има 16 места во парламентот.
Во екслузивното интервју за Southeast European Times Милиќ даде уште една изјава поврзана за Косово. „Албанското прашање не е решено во Црна Гора. Да почекаме и да видиме што ќе каже Меѓународниот суд за правда во Хаг“, рече Милиќ.
 Членство на Црна Гора во НАТО?  
 Прашањето за статусот на Косово не е единственото прашање кое ја оптоварува земјата. На 14-ти декември 2006-та година Црна Гора стана членка на програмата Партнерство за мир на НАТО, чекор напред за евентуално полноправно членство. Во Црна Гора многу е изразено двоумење и анимозитет кон Алијансата заради нејзината интервенција на Балканот во 1999-та година. 
Милиќ навестува дека досега кампањата за членство на Црна Гора во НАТО е ефикасна. „Пред две години ќе ви речев дека не сте нормални ако речевте дека Црна Гора ќе стане членка на НАТО“, вели тој. 
Милиќ вели дека СНП веќе треба да донесе став за членството во НАТО, а тој не сака членовите на партијата за неговиот став да дознаат преку медиумите. 
Меѓутоа, испитувањето спроведено од Центарот за демократија и човекови права (ЦЕДЕМ) наведува дека 30 отсто од испитаниците се за членство во НАТО. 43,3 отсто се против членство во Алијансата, а 26,7 отсто не го искажале своето мислење. Овие бројки не се сменети за повеќе од 4 отсто од октомври 2007-та година, кога ЦЕДЕМ започна да го прати мислењето на Црногорците за тоа прашање. 
Милиќ вели дека НАТО се променил во десетте години од нивната тримесечна воена кампања против Србија и нејзината тогашна сијамска близначка Црна Гора. Обидот неговите сонародниците да се убедат за членство во Алијансата заради тоа можеби и не е бесполезен Сизифов труд. 
„Мислам дека во 2009-та година НАТО не истото нешто што беше во 1999-та година. Мислам дека НАТО денес е повеќе политичка организација отколку воена“, вели лидерот на опозицијата. Испитувањето на ЦЕДЕМ покажува дека незначително мнозинство од Црногорците не се согласува со Милиќ -- 20,3 отсто рекле дека НАТО е „воена организација“, 30,6 го нарекле „воена/политичка организација“, додека пак 21,7 отсто сметаат дека е „политичка/воена организација“. 
„Мислам дека се одалечуваме од биполарниот свет и одиме кон еден свет кој се бори против сиромаштијата, кој дава помош кога ќе се случи некоја природна катастрофа, кој работи на предизвиците на модерното време и не наликува на светот од студената војна на НАТО и Варшавскиот пакт“, вели Милиќ.
Милиќ вели дека мора да се преземе нешто за просветлување на речиси 50 отсто од Црногорците кои го декларираат своето незнаење за прашањата поврзани со одбраната на земјата и нејзиниот однос со НАТО. „Тоа е нешто што мора да го решиме сега“. Не смееме да останеме зад нашите барикади и да бидеме поделени околу ова“. 
  Аспирациите на Црна Гора за членство во ЕУ  
Едногодишниот мандат на Милиќ на функцијата претседател на Националниот совет за евроинтеграција заврши минатата недела. Додека беше на оваа функција, тој цврсто веруваше дека земјата може и дека ќе стане членка на Унијата. Тој верува дека „во следните пет или десет години земјите од Југоисточна Европа ќе бидат заедно во Европа“. 
„Во 1990-та година, Југославија беше на вратата на ЕУ. Во овој период имавме многу млади, паметни политичари и загубивме 18, 19 години. Мојата генерација е изгубена генерација. Не сакам да изгубиме уште една генерација“. 
И покрај тоа, Милиќ вели дека Црногорците не треба да брзаат да ги задоволат европските стандарди. „Мораме да владееме со тој процес. Мислам дека не е добро да се каже, „ако ја завршите работата, во 2011-та година ќе бидете членка. Без крајни рокови за да станеме членка на ЕУ“.
 „Црна Гора може да биде успешна европска приказна, но прво мораме да ги интегрираме Црногорците во Црна Гора, а потоа може да зборуваме за европска, евро-атлантска интеграција’.
  Чекор кон регионалем мир  
„Би му дозволиле ли на некое од вашите деца да стапи во брак со Албанец/Албанка?“
„Да“, вели Милиќ, без двоумење. “Тоа нема врска со мене“. 
После кратка пауза, Милиќ вели, „Сакам да ви раскажам една приказна“. 
На 23-ти март 1999-та година, на самиот почеток на интервенцијата на НАТО на Балканот, Милиќ добива телефонски повик од еден стар пријател Албанец. Првите бомби се фрлени на само 10км од домот на Милиќ, неколку часа после повикот. Двајцата студирале економија заедно во Дубровник. Хрватска. Албанецот живеел во Германија претходните девет години. „Мојот пријател рече, “Гледам што ќе се случи. Те молам, прати ги сопругата и децата кај мене“.
Милиќ повторно застанува, а потоа сериозно додава, “Тоа е дух кој ме исполнува со надеж дека во овој регион може да владее мир“.
