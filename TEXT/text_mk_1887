13/10/2004
Од Марија Лазарова за Southeast European Times во Скопје -- 13/10/04
За време на посетата на Македонија во понеделникот (11-ти октомври) американскиот секретар за одбрана Доналд Рамсфелд изјави дека Вашингтон ќе продолжи со поддршката на земјата во нејзините напори за влез во НАТО. Рамсфелд се состана со премиерот Хари Костов, претседателот Бранко Црвенковски, министерот за одбрана, Владо Бучковски, и со министерката за надворешни работи, Илинка Митрева. 
„Успехот на процесот на станување членка на НАТО во голема мерка зависи од успехот во спроведувањето на Рамковниот договор, што вклучува и посилни и поефикасни единици на локалната власт“, рече Рамсфелд. „Легислативата што беше усвоена овој август, секако, ќе помогне во зацврстувањето на демократијата во земјата. Македонскиот народ се соочува со избор помеѓу иднината со НАТО и ЕУ, каде што може да има напредок на стабилноста и економскиот раст или враќање во минатото.“ 
Бучковски и Рамсфелд потпишаа договор за билатерална соработка во врска со спречувањето на ширењето на оружјето за масовно уништување. Рамсфелд рече дека тој „го отвора патот за понатамошна борба на нашите две нации против овој предизвик“. 
„Сметам дека оваа посета претставува потврда на една нова коалиција“, рече Бучковски. „Македонија е дел од антитерористичката коалиција, на страната на прогресивниот свет. Како резултат на тоа јас сметам дека таа ќе ги исполни своите стратешки цели и ќе стане членка на НАТО и на ЕУ. Се разбира, тој процес може да се забрза и поедностави со поддршката на САД.“ 
Костов го информираше Рамсфелд за барањето доставено до полициската мисија на ЕУ - Проксима, за продолжување на нејзиниот мандат за уште една година. Рамсфелд, исто така, беше запознаен и со тоа дека е исполнет утврдениот праг од 20 отсто вработени припадниците на албанската заедница во Министерството за внатрешни работи. 
„[Рамсфелд] го потврди напредокот на нашата земја во последниве пет години, особено во однос на спроведувањето на Рамковниот договор“, се вели во соопштението за медиумите од канцеларијата на Костов. 
Црвенковски рече дека Македонија ќе продолжи да биде искрен и сигурен партнер на САД како дел од глобалната антитерористичка коалиција. За време на својот состанок со Рамсфелд тој го покрена прашањето за тројцата Македонци кои исчезнаа во Ирак. Рамсфелд рече дека САД „целосно ќе се ангажираат и ќе сторат сé што е во нивна моќ за да откријат што се случило со нив“, како што се вели во соопштението од канцеларијата за контакт со медиумите на претседателот. 
За време на неговата посета на Македонија, Рамсфелд одликуваше четворица македонски војници -- Стојанче Патаровски, Марјанчо Мишачковски, Ѓорѓи Станковски и Ставре Чичевски. Како припадници на силите за специјални задачи на Македонската армија во Ирак, тие учествуваа во една операција за спасување на американски војници. 
