18/05/2005
ТИРАНА, Албанија -- Завршувајќи ја дводневната посета на Тирана во вторникот (17-ти мај) мисијата на ММФ ја повика земјата да го одржи темпото на реформите во периодот што следи, пред парламентарните избори на 3-ти јули. Меѓународната заедница очекува гаранции од политичките партии дека тие нема да застранат од економската политика за која беше постигната согласност во тригодишната програма за Намалување на сиромаштијата и овозможување на растеж, рече шефот на мисијата Хулио Есколано. ММФ ја пофали Албанија за охрабрувачки високите стапки на економскиот раст и истрајност на „мудрата фискална и монетарна политика“.
Исто така во вторникот, албанското Министерство за економија и Германската амбасада во Тирана потпишаа три договори, со кои Германија ќе й додели на Албанија заеми во вкупна вредност од 15,8 милиони евра за реконструкција и модернизација на секторите за водоснабдување и енергија на земјата. Средствата ќе бидат наменети за изградбата на далноводот помеѓу Албанија и Црна Гора, како и за модернизација на електродистрибуционата мрежа, водоснабдувањето и канализациониот систем во јужниот град Корча. (Албански вести - 18/05/05; AП - 17/05/05) 
