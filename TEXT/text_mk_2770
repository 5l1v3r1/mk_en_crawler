04/10/2005
(Разни извори -- 03/10/05 - 04/10/05)
Турција цврсто зачекори кон членството во ЕУ веднаш по полноќ (3-ти октомври), кога и официјално започнаа нејзините преговори за пристапување со Унијата со седницата на билатералната меѓувладина конференција во Луксембург. 
Турскиот министер за надворешни работи, Абдула Ѓул, кој пристигна на церемонијата дури откако министрите за надворешни работи на ЕУ ја одобрија рамката за разговорите со Анкара, рече дека ова е ситуација на двајца победници за Европа и за неговата земја. Почетокот на преговорите со Брисел, рече тој, претставува почеток на „новата ера“ за Турција. 
„Нашите односи со Европа започнаа во 1963 година, пред повеќе од 40 години“, рече Ѓул. „Денес сме сведоци на една историска фаза. Нема да победи само Турција, туку ќе победи и ЕУ.“
Британскиот министер за надворешни работи, Џек Стро, кој претседаваше повеќе од 30 часа со напнатите преговори што му претходеа на одобрувањето на преговарачката рамка, го поздрави како „вистински историски ден“ за Европа и за меѓународната заедница. 
„Воопшто не се сомневам дека овие бенефиции ќе произлезат од проширувањето и дека тоа ќе ја доведе силната секуларна држава, која е и со муслиманско мнозинство, во ЕУ“, рече Стро на прес-конференцијата со комесарот за проширување на ЕУ, Оли Рен. „Доказ дека можеме да живееме, работиме и просперираме заедно, и дека сме сите заедно многу повеќе за да бидеме обединети отколку да бидеме поделени.“ 
Во очекување разговорите за влез со Турција да траат барем една деценија, Стро предупреди дека ова ќе биде „долг пат“. 
Министерскиот совет на ЕУ ја одобри преговарачката рамка за Турција откако Австрија, која се залагаше за измени во дефинирањето на крајната цел на разговорите како еден вид специјално партерство наместо полноправно членство, на крајот ги повлече сите свои приговори. 
„Заедничката цел на преговорите е пристапувањето“, се вели во финалната верзија на документот од понеделникот. Во него се повикува Анкара да продолжи со процесот на реформи и демократизација и се предвидува право на блокот да ги суспендира разговорите во случај на „сериозно и постојано нарушување на процесот“. 
Од другите важни настани, ЕУ официјално ги отвори преговорите за пристапување со Хрватска во раните утрински часови во вторникот, по позитивната оценка на главната обвинителка на ОН за воени злосторства, Карла дел Понте, за односите на Загреб со Меѓународниот кривичен трибунал за поранешна Југославија (МКТЈ). 
Разговорите за пристапување на Хрватска со ЕУ првично беа закажани за март, но беа одложени поради тоа што земјата не му го предаде на Хашкиот суд главниот обвинет за воени злосторства во бегство. Пензионираниот генерал Анте Готовина го бара МКТЈ за неговата наводна улога во убиствата на 150 Срби од Краина и протерувањето на илјадници други за време на етничкиот конфликт 1991-1995 година во Хрватска. 
„Веќе неколку недели Хрватска целосно соработува со нас и прави сé што е во нејзина моќ да го лоцира и уапси Анте Готовина“, им рече Дел Понте во понеделникот на министрите за надворешни работи на 25-те земји-членки на ЕУ. „Ова е голем ден за Хрватска“, им рече премиерот Иво Санадер на новинарите, ветувајќи дека неговата земја ќе продолжи со силните напори за пронаоѓање на бегалецот. 
Хрватска се надева дека ќе й се приклучи на ЕУ во 2009 година. Ако процесот на преговорите за пристапување се одвива непречено, тоа би можело да биде „разумна“ временска рамка, се цитираат зборовите на Рен. 
