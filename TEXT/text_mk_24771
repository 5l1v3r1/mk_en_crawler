05/07/2009
БЕЛГРАД, Србијa -- Судот во Белград во петокот (3-ти јули) ги прогласи 12 членови на радикално исламистичко движење за виновни за планирање терористички напади и нелегално поседување оружје и експлозиви. Водачот на групата, Сенад Рамовиќ, беше осуден на 13 години затвор. Други 11, сите српски муслимани, добија различни затворски казни, во траење од шест месеци до осум години. Тројца обвинети беа ослободени од обвинението. Сите 15 лица, кои се опишуваат како следбеници на радикалната вахабистичка секта на исламот, беа уапсени во 2007 година во близина на Нови Пазар во јужниот регион Санџак. 
Обвинителите велат дека групата водела терористички камп за обука на планината Нинаја во Санџак, каде што полицијата пронајде голема количина оружје, експлозиви и муниција. Според обвинението, членовите планирале да го убијат муфтијата Муамер Зукорлиќ, водач на муслиманската заедница во Санџак, и планирале да ја нападнат Американската амбасада во Белград. (Taнјуг, Бета, Б92, Ројтерс, АФП, АП, ББС, АКИ, УПИ - 03/07/09)
