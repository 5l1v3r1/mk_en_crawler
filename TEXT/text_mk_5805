21/06/2011
Од Александар Кристи-Милер за Southeast European Times во Истанбул – 21.06.11
Кога списанието The Economist ги повика гласачите да ја поддржат опозициската ЦХП на неодамнешните општи избори во Турција, премиерот Реџеп Тајип Ердоган посочи дека Израел е можниот виновник за ова.
„Меѓународните медиуми, поради тоа што се поддржани од Израел, не би биле среќни со продолжувањето на владата на партијата АК“, рече Ердоган, кој повторно победи на изборите на 12-ти јуни. 
Партијата, која со години беше фалена од меѓународните медиумски организации како сила на демократизација што ја води Турција кон членството во ЕУ, се соочи со лавина негативни медиумски покривања непосредно пред изборите.
Меѓу оние кои ги заострија своите пишувања беа и Financial Times и Wall Street Journal, кои го споредија Ердоган со автократскиот малезиски премиер Махатхир Мохамад. 
Стравувањата од растечки апсолутизам беа поткрепа за најголем дел од критиките, и некои аналитичари го посочија апсењето во март на двајца истражни новинари од висок профил како пресвртница во либералните ставови на Западот кон партијата АК. 
„Кога разговарав со моите либерални пријатели во Вашингтон до пред неколку месеци, тие велеа за партијата АК: ,Не се ли тие оние што ја носат Турција во ЕУ?’ Сега кога ги прашувам што мислат, тие велат: ,Не се ли тие оние што апсат новинари?’“, рече Сонер Чагаптај, директор на Турската истражувачка програма во вашингтонскиот Институт за блискоисточна политика.
Ангус Колинс, политички аналитичар со седиште во Истанбул, смета дека апсењата на новинарите доведоа до задоцнета промена во ставот на медиумите кон турската политика. 
„Начинот на кој работат странските медиуми, раскажувањето и филтрите низ кои се гледа на работите, станаа прилично фиксирани и настаните на теренот може да се движат многу побрзо отколку приспособувањето на филтрите“, рече Колинс. 
„Сé што е поврзано со Турција отсекогаш беше поставувано од аспект на западната цивилизација наспрема исламската цивилизација. Луѓето сега сфаќаат дека тоа не е секогаш спектарот кој е важен во Турција. Помодарски збор во моментов е ,авторитаризам’. 
Но, Ендрју Финкел, новинар-ветеран кој е со седиште во Турција повеќе од 20 години, смета дека појавениот критицизам е исто толку одраз на растечката независност на Турција на светската сцена.
„Турција отсекогаш била авторитарна“, рече тој, посочувајќи ги ингеренциите што й се даваат на државата со уставот, кој беше изготвен од армиските офицери по државниот удар во 1980 година, и кој Партијата АК вети дека ќе го смени.
„Една од изборните пораки на владата беше дека тие повеќе не се влада која прима совет, туку влада која дава совет. Тоа беше малку наперчен став, бидејќи проблемите што постоеја во Турција пред 8 до 20 години, сé уште постојат во извесна мерка“, рече тој.
Станувањето поактивен во светот неизбежно значи привлекување поголеми критики, додава тој. „Со оглед на тоа што Турција станува вистински моќна и попросперитетна во своите сопствени права, станува и светски актер, следејќи ги сопствените интереси, и станува хипокритична колку и сите други.“ 
Но, додека исмејувањето на Запад можеби й помогна на АКП да ги освои националистичките гласови, ако не може да си го врати својот добар имиџ, партијата може да си создаде проблеми за себе, смета Кагаптај.
„Турција е дел од светската економија и голем дел од успехот на АКП и Ердоган е резултат на феноменалниот економски растеж што го постигнаа, а тоа е засновано на фактот дека АКП се смета за пријател на Запад“, рече тој. 
Колинс е загрижен дека ако дијалогот на Турција со Запад се влоши уште повеќе, нејзиниот процес на демократизација може да претрпи штета. „Најголемата опасност е стеснувањето на полето на визија во поглед на демократијата и она што го бара демократизацијата“, рече тој. 
„Односот на ЕУ беше целосно поврзан со демократските реформи. Тоа не е случајот со односот меѓу Турција и земјите од поширокиот Блиски Исток.“ 
