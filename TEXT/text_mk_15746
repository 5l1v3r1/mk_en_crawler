24/05/2006
СКОПЈЕ, Македонија -- Неколку домашни и меѓународни невладини организации во вторникот (23-ти мај) издадоа заеднички повик во кој македонските граѓани се повикуваат да кажат „Не“ за вооруженото насилство, како дел од кампањата Светска недела на акција против лесното оружје. На прес-конференцијата претставниците на УНДП, Каритас Македонија и Цивил ги објавија резултатите од анкетата според која 15 отсто од населението поседува нелегално оружје. Тие повикаа на зајакнување на граничната контрола, строго спроведување на законите кои го регулираат оружјето и нова акција за охрабрување на доброволното предавање на нелегалното оружје.
Исто така во вторникот, новиот италијански претседател, Џорџо Наполитано, ја потврди поддршката на неговата земја за аспирациите на Македонија за влез во ЕУ и во НАТО, за време на состанокот со македонскиот колега, Бранко Црвенковски, во Рим. Црвенковски беше таму за прославата на Денот на Св. Кирил и Методиј, татковците на словенската азбука. (Макфакс - 24/05/06; A1 ТВ, Телма ТВ, МИА - 23/05/06)
