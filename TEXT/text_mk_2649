13/02/2006
Од Берта Фониќи за Southeast European Times во Приштина – 13/02/06
Косовскиот тим на единство, предводен од новоизбраниот косовски претседател Фатмир Сејдиу, во саботата (11-ти февруари) се согласи да учествува на разговорите со српските претставници на 20-ти февруари во Виена. 
Во саботата тимот одобри документ во кој е образложен ставот на Приштина за децентрализацијата, една од главните теми за кои ќе се разговара во австрискиот главен град. 
Водачот на опозицијата, Хашим Тачи, е убеден дека косовските водачи се обединети во своите ставови за иднината на Косово. „Оптимист сум дека оваа соработка ќе ни помогне да го забрзаме процесот на одредување на конечниот статус“, рече тој. 
Премиерот Бајрам Косуми рече дека нема да има одложувања од косовската страна. „Косовската делегација и другите работни групи ги завршија подготовките навреме, и јас сметам дека ќе бидат подготвени и завршени сите документи за Виена“, рече тој. 
Косуми во саботата отпатува за Њујорк, на состанокот на Советот за безбедност на ОН, кој ќе се одржи во вторник. 
Ова ќе биде првпат еден косовски водач да учествува на ваков состанок. 
Шефот на УНМИК, Сорен Јесен-Петерсен, исто така, ќе отпатува на состанокот во Њујорк, каде што ќе има обраќање пред Советот за ситуацијата во Косово, ангажманот на косовските институции и исполнувањето на стандардите во текот на изминатите два месеци. 
