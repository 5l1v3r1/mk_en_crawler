05/11/2012
Билјана Пекушиќ и Мухамет Брајшори за Southeast European Times во Белград и Приштина -- 04.11.12
Неодамнешната посета на американската државна секретарка Хилари Клинтон и високата претставничка на ЕУ, Кетрин Ештон, на Белград и Приштина, беше „најпозитивната поддршка досега за Србија“, рече заSETimesпоранешниот српски амбасадор во САД, Иван Вујачиќ.
„Преку дијалогот со Приштина, без никакви услови, [Србија може] да постигне напредок кон ЕУ и да ги подобри животите на своите сонародници во Косово“, рече Вујачиќ. 
Tој додаде дека новата влада во Белград го отвори патот за решение на многу проблеми меѓу двете држави.
Клинтон, по состанокот со српскиот претседател Томислав Николиќ и премиерот Ивица Дачиќ на 30-ти октомври во Белград, ја потврди независноста на Косово и рече дека неговите граници нема да се променат, но ги охрабри Косово и Србија да работат заедно.
Ештон рече дека дијалогот „е за тоа да ги подобри нашите животи“. Таа го одбегна поголемото политичко прашање на статусот на Косово.
„Драго ми е што не ни беше побарано да направиме нешто што не можеме. Не можеме да го признаеме Косово, но српската влада сака да оди на состанок и да го реши проблемот и на крајот од мандатот да ги реши сите отворени прашања со Косово“, рече Дачиќ по состанокот.
Даниел Сервер, професор по управување со конфликти на Универзитетот Џон Хопкинс во САД, изјавиSETimes дека иако пораката на Клинтон за почитување на границите [на Косово] е важна, тој смета дека прашањето на признавањето ќе се врати на агендата пред Србија да пристапи во ЕУ.
„Србија не може да вели дека се придржува на резолуцијата 1244 на [Советот за безбедност на ОН] ако не прифаќа дека Косово е единствен ентитет и не може да се дели. Сепак, Белград во иднина ќе мора да го признае Косово и да воспостави дипломатски односи со него, ако сака членство во ЕУ“, рече Сервер.
Себ Битичи, извршен директор на Институтот за Балканска политика, се согласува.
„Во основа, [суштината] е дека иако Србија не го признава Косово, мора да се откаже од правото на истото. На краток рок, може да има договор да не се признае Косово, но на долг рок Србија се очекува да го признае Косово“, рече Битичи заSETimes.
Сервер рече дека останува да се види дали двете страни ќе бидат прагматични и кооперативни во врска со северот.
„Северот може да се реши преку самоуправувањето предвидено со планот на Ахтисари, со соодветни дополнителни договори за спроведување. На пример, ако Србите се загрижени дека легитимниот прилив на средства може да биде прекинат од Приштина, тоа можеби ќе бара дополнителни гаранции за спроведување“, рече тој. „Можеби, исто така, ќе биде потребна согласност од Белград за апсорбирање на Србите и другите кои ќе одлучат да не остануваат во Косово.“
Граѓаните, исто така, велат дека ќе дојде време за признавање. „Ова е само дипломатска игра, но добро е што Вашингтон и Брисел имаат добра волја да не вршат голем притисок врз Србија“, рече за SETimes Љубомир Павловиќ, наставник од Белград.
Косовскиот премиер Хашим Тачи рече дека дијалогот е во евроатланските интереси на Косово и Србија.
„Косово мора да изгради поширок политички и граѓански консензус за овој процес, разбирање или обид за разбирање на противниците на овој процес“, рече Тачи.
Во Приштина граѓаните велат дека посетата претставува успех за Косово, но остануваат скептични за разговорите на високо ниво.
„Добро е што тие даваат гаранции дека Косово нема да биде поделено, но не знам како северот ќе се реши и не мислам дека дијалогот ќе го реши проблемот“, рече за SETimesКуштрим Хасани, студент од Приштина.
