27/01/2012
Игор Јовановиќ и Мухамет Брајшори за Southeast European Times во Белград и Приштина -- 27.01.12 
Српските власти негираат дека имаат безбедносни сили во Косово, и покрај повиците во вторникот (24-ти јануари) на Меѓународната управувачка група (МУГ) да престанат да се „мешаат“ и да го повлечат персоналот на тајните сили.
„Србија нема никакви безбедносни сили во Косово од 1999 година, во согласност со Резолуцијата на Советот за безбедност на ОН 1244 и Кумановскиот мировен договор“, изјави за SETimes портпаролот на владата Миливоје Михајловиќ.
Во нејзината изјава, МУГ „ја повикува Србија да се придржува на своите меѓународни обврски и да се воздржи од мешање во Косово, вклучително и со повлекување на нејзината полиција, обезбедување и другото државно присуство“.
Косовскиот министер за внатрешни работи Бајрам Реџепи изјави за SETimes дека српското присуство во Косово й е познато на широката јавност, и покрај српските негирања. „Косовската полиција во некои случаи запира и проверува лица кои се идентификуваат себеси како припадници на српскиот МУП [полицијата на Министерството за внатрешни работи функционира под надлежност на МУП]“, рече тој.
Михајловиќ рече дека Белград смета оти изјавата на МУГ претставува провокација и обид за поткопување на Србија во очекување на континуираниот дијалог со Косово. 
„Србија е близу до добивање кандидатура за ЕУ во март и изјавата на МУГ е нешто што е од корист за Приштина, бидејќи прави дополнителен притисок врз Србија и ја принудува да направи нови отстапки“, рече Михајловиќ.
Според Реџепи, силите во земјата соработуваат и со криминалните групи во северно Косово.
„[Ова може] да ја дестабилизира безбедносната ситуација и да ги изманипулира граѓаните во тој дел од земјата“, рече Реџепи за SETimes. 
Флоријан Ќехаја, извршен директор на Косовскиот центар за безбедносни студии (КЦСС), изјави за SETimes дека единствен начин да се отстранат српските безбедносни структури од Косово е со помош на ЕУ.
„Растурањето на овие структури не може да се направи како резултат на повикот на МУГ, туку како дел од еден јасен предуслов поставен од ЕУ за Србија да добие кандидатски статус“, рече Ќехаја.
Душан Јањиќ, директор на Форумот за етнички односи, изјави за SETimes дека барањето за повлекување на српските безбедносни сили не е ништо ново. 
„Тие беа, исто така, потврдени од германската канцеларка Ангела Меркел за време на нејзината посета на Белград минатото лето“, рече Јањиќ. 
Групата, исто така, побара од Србија да ги откаже престојните локални избори, закажани пред мај, во косовскиот северен дел, каде што претежно живее српско население. 
Владимир Радомировиќ од белградскиот Центар за стратешки алтернативи смета дека барањата на МУГ й прават дополнителен притисок на Србија пред одлуката за нејзиниот кандидатски статус во ЕУ.
„Изјавата на МУГ претставува уште еден чекор во таа насока, особено поради тоа што некои членки -- како Германија, Франција и Велика Британија -- го имаат клучот за кандидатскиот статус на Србија во ЕУ“, рече Радомировиќ за SETimes. 
Многумина се согласуваат дека неодржувањето на локалните избори ќе му наштети на српскиот претседател Борис Тадиќ за кандидатурата на српските претседателски избори оваа година, бидејќи јавноста ќе добие впечаток дека северот од Косово беше напуштен. 
„Тадиќ сега има јасен избор пред себе -- да ги отстрани српските институции од Косово и да добие кандидатски статус во ЕУ, или да одржи локални избори во Косово и да го испровоцира Запад“, рече Радомировиќ.
