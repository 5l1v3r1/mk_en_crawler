09/03/2006
(Меѓународна кризна група, Ројтерс - 08/03/06)
Со малку знаци за можноста да се постигне решение со преговори за кипарското прашање, релевантните домашни и меѓународни играчи би можеле да преземат одреден број унилатерални дејства со цел да се придвижи преговарачкиот процес, се вели во извештајот на Меѓународната кризна група (МКГ) од средата (8-ми март). 
Документот, насловен како „Кипарски ќор-сокак: Што понатаму?“, изразува загриженост поради „безкомпромисните ставови на властите на кипарските Грци“ и „блокирачката улога во ЕУ, што не е од помош“, и се предупредува за евентуалните последици. 
„Раководството на кипарските Грци мора да сфати дека ако продолжи со одбивањето да се ангажира со ОН и со другите меѓународни партнери врз основа на планот на Анан, тогаш најверојатен резултат не е поцентрализиран сојуз, туку трајна поделеност и независност на северот“, рече претседателот на групата, Гарет Еванс. 
Извештајот на влијателното советничко тело ги наведува мерките што домашните и меѓународните претставници би можеле да ги преземат за да се задржи поддршката за решение помеѓу кипарските Турци, да се поттикнат политичките промени во јужниот дел, со кој управуваат Грците, и да се унапреди помирувањето меѓу заедниците. 
Владата на Кипар треба повторно да се ангажира во мировниот процес спонзориран од ОН, вели МКГ, барајќи истовремено од Никозија да одговори на барањето на Анан и да поднесе приоритетна листа на проблематичните точки во врска со планот, кој заедницата го одби во 2004 година. 
Во извештајот, исто така, се повикуваат опозиционерите на кипарските Грци, умерените на сите политички страни, и водачите на граѓанското општество да иницираат нова дебата во врска со иднината на островот и да ги поддржат мерките за зајакнување на економскиот развој во северен Кипар и намалување на неговата изолација. 
Кипарските Турци, според МКГ, треба да осигурат дека процедурите што ги применува нивната комисија за имот се во согласност со Европската конвенција за човекови права и да го вратат имотот на кипарските Грци во обновената Вароша на администрацијата на кипарските Турци. 
Други дејства кои кипарските Турци треба да ги преземат се: усогласување на реформите во трговијата и јавниот сектор со стандардите на ЕУ и усвојување на Заедичката надворешна тарифа. Тие, исто така, треба да продолжат со мерките за градење на довербата и да ги продолжат напорите за решавање на 2.500 случаи на исчезнати лица, се вели во извештајот на МКГ. 
Сите градежни работи на имотите во сопственост на кипарските Грци мора да бидат прекинати, се додава во извештајот и се препорачува отпочнување на планови за формирање на села со мешано население каде што е тоа можно. 
Во извештајот се повикува Грција активно да ги поддржува гласовите за населување на кипарските Грци и обновување на мировните преговори врз основа на планот на Анан. Атина треба, исто така, да ја прекине својата доктрина на Заеднички одбранбен простор, „да ги прекине заедничките воени активности со кипарските Грци и да го прекине учеството во операциите и регрутирањето на Кипарската национална гарда“, се вели во извештајот. 
Турција, според МКГ, треба да ја спроведе Царинската унија со сите 25 земји-членки на ЕУ, да започне ограничено повлекување на турските војници од северниот дел на Кипар и да се посвети на репатријацијата на големиот број турски доселеници. 
Во извештајот се повикува ЕУ да преземе дејства за ставање крај на изолацијата на северниот дел на Кипар. Блокот, се додава во извештајот, треба да изврши притисок врз властите на кипарските Грци да го прифатат „посветувањето на Унијата на спроведувањето на трговските регулативи“ и спроведувањето на регулативите за помош за северен Кипар. 
ОН треба да ги усвојат заклучоците на извештајот од мај 2004 година на Анан за Кипар „како решеност на Советот за безбедност за зајакнување на повиците на ОН за ставање крај на изолацијата на северен Кипар“, се вели во извештајот. Во него, исто така, се препорачува воспоставување на Доверителски фонд за Северен Кипар во рамките на УНДП. 
