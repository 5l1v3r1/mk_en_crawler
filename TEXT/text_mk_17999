20/03/2007
САРАЕВО, Босна и Херцеговина (БиХ) -- Канцеларијата на високиот претставник (ОХР) и Европската комисија во понеделникот (19-ти март), наводно, разговарале со водачите на најголемите политички партии, во обид да организираат нова рунда преговори за полициските реформи. Во вторничното издание на весникот „Дневни аваз“ беше објавено дека новите разговори би можеле да се одржат до крајот на оваа недела, при што партиите можеби ќе изберат нови преговарачи за да ги потпомогнат напорите. Главниот заменик висок претставник, Рафи Грегоријан, во понеделникот објави дека сé уште не е доцна за постигнување договор. 
Грегоријан, исто така, говореше за прашањето на бегалците обвинети за воени злосторства, инсистирајќи дека ОХР и меѓународната заедница не се откажале од напорите за разбивање на нивните мрежи на поддршка. Тој додаде дека Трибуналот на ОН за воени злосторства, НАТО и ЕУФОР тесно соработуваат за апсење на обвинетите кои сé уште се наоѓаат на слобода.
Во другите вести од понеделникот, министерот за надворешни работи на БиХ, Свен Алкалај, ја започна дводневната посета на Лондон. Покрај состанокот со британските официјални претставници, тој ќе оствари разговори и со Европската банка за реконструкција и развој, во обид да ги промовира инвестиционите можности на БиХ. (Дневни аваз, Независне новинe - 20/03/07; веб-страница на ОХР, РТРС - 19/03/07) 
