10/08/2011
Алакбар Рауфоглу за Southeast European Times -- 10.08.11
Пренесувајќи ги „последните пораки“ на Анкара до сирискиот режим, турскиот министер за надворешни работи, Ахмет Давутоглу, во вторникот (9-ти август) имаше шестчасовен состанок со претседателот Башар ал Асад во Дамаск, со цел да „седнат и да разговараат за последен пат“, изјави турски официјален претставник за SETimes. 
„Нашата порака до Ал Асад е прилично јасна: ако продолжи со воените операции врз цивилните демонстранти тој ризикува да ја изгуби поддршката од Турција“, рече за SETimes Синан Оган, член на Комисијата за надворешни работи на турскиот парламент. „Ако крвопролевањето не престане веднаш, ова може да биде последен состанок со режимот на Ал Асад“, предупреди тој. 
„Тој [Ал Асад] мора да сфати дека нема враќање за него по ова“, подвлече Оган. „Ако продолжи да убива невини луѓе, Турција нема да има друг избор освен да застане зад следните одлуки на ОН.“ 
Премиерот Реџеп Тајип Ердоган одржа состанок на кабинетот на високо ниво во понеделникот, на кој беше дискутирано околу надворешните безбедносни прашања, вклучително и за соседна Сирија. 
Најмалку 550 луѓе загинаа таму во изминатата недела, најкрвав период од почетокот на протестите во март, според извештаите на медиумите. 
Ердоган посочи дека ќе има последици ако Сирија не обрне внимание на повиците на Турција, велејќи дека Анкара „го губи трпението“ поради суровоста на мерките. 
„Не го сметаме сириското прашање за надворешно. Тоа е внатрешно прашање за нас“, изјави тој минатата недела. „Делиме граница од 850 километри, имаме историски и културни врски и ... не можеме само да гледаме што се случува таму.“
Во меѓувреме, некои членови на владејачката партија, вклучително и поранешниот пратеник на Хатај, Мустафа Озтурк, сé уште се надеваат дека пораката на Анкара за Ал Асад ќе даде „позитивни резултати“. 
„Мораме да бидеме внимателни. Нашите ќерки сé уште живеат во Сирија со своите семејства; нивните деца се тука. Затоа, не можеме да ги затвориме очите и да направиме драстична промена кон нашиот најблизок сосед и членовите на семејството“, рече тој за SETimes. 
„Ако Ал Асад објави реформски пакет и почне да презема чекори кон демонстрантите, тогаш можеме да го сметаме тоа за позитивен знак“, додаде тој.
Ајше Заракол, асистент по политички науки на Вашингтонскиот и Ли Универзитет, не очекува пораката на Анкара да го промени мислењето на Асад, но „во секој случај тоа е победа за АКП“. 
„Иако е неверојатно, ако Асад ги ублажи своите дејства, АКП ќе ја преземе заслугата“, рече таа за SETimes, тврдејќи дека ако Ал Асад на крајот биде соборен од власта, АКП може да тврди дека застана во одбрана на човековите права и демократијата. „Дури и ако Асад успее да остане со иранска поддршка, АКП нема да изгуби многу заради заострувањето на односот со него. Во една таква изолација тој најверојатно ќе инсистира на повторно воспоставување на економските врски со Турција“.
Заракол рече дека турската влада смета оти дека светската заедница е сé понестрплива кон Асад. „Тие [турската влада] мислат дека во регионот настана целосна промена за муслиманска демократија. Тие сметаат дека се наоѓаат на вистинската страна од историјата и ја спроведуваат стратегијата со оваа јавна порака за регионално водство против Иран, кој останува единствена земја на страната на Асад.“
Осман Бахадир Динчер, експерт за Сирија во Меѓународната организација за стратешко истражување (УСАК) во Анкара, смета дека е мала веројатноста оти Турција ќе направи нешто повеќе од својата „критичка порака“ за Ал Асад. „Ако тоа беше нашата последна порака, тогаш што прави Давутоглу во Дамаск?“, прашува тој. 
„Мислам дека нашите сириски пријатели и браќа очекуваат повеќе од нас. Мораме да спроведеме остра стратегија тука“, рече тој за SETimes. 
Во Дамаск, сириската опозиција ја повика Турција да преземе поголеми чекори и да престане да преговара со Ал Асад. 
Аусама Монајед, портпарол на група опозициски фигури во Сирија и во странство, ги кажа за SETimes очекувањата на сириските демонстранти од Турција. 
„Нафтени санкции; повеќе санкции за режимот; обезбедување влез за Доктори без граници во Иблид и Букамал ... бркање на сите сириски разузнавачки претставници од сириските бегалски кампови и давање пристап за невладините организации и меѓународните медиуми во камповите“, се само некои од дејствата што Турција треба да ги преземе, рече тој. 
