10/12/2007
Од Ајхан Шимшек за Southeast European Times -- 10/12/07
Турција ги забрза плановите за изградба на својата прва нуклеарна централа бидејќи парламентот усвои клучен закон со кој се утврдува правната рамка за нуклеарната индустрија. Владата на премиерот Реџеп Тајип Ердоган смета дека нуклеарната енергија е неопходна за да се задоволи зголемената потреба за енергија. Меѓутоа, опозиционите политичари и групите за заштита на животната средина велат дека тоа е чекор во погрешен правец. 
За почеток, владата планира да изгради централа од 1800mw во црноморското пристаниште Синоп. Таа централа би започнала со работа во 2014-та година. Во еден момент, се зборуваше за три нуклеарни централи со вкупен капацитет од 5000mw, но овие планови се намалени. 
Турција има недостиг од значајни домашни извори на енергија, но заради напредокот на нејзината економија оваа земја стана голем потрошувач на енергија. Во 2006-та година, Турција потпиша договор за увоз на околу 850 милијарди кубни стапки природен гас од Русија -- 67 отсто од вкупниот увоз на природен гас.
Турското министерство за енергетика, кое со новоусвоениот закон доби овластувања да ги води и финализира тендерите за изградба на нуклеарни централи, треба наскоро да ги одреди условите и да објави тендер во наредните месеци. 
Американската фирма Џенерал Електрик веќе покажа интерес за учество во турската нуклеарна програма. Оваа фирма вели дека е во состојба да ги исполни сите услови, но истакнува дека мора да се земат во обѕир два фактори -- потребата да се добие поддршка од јавноста, имајќи го во предвид големиот отпор, како и недостатокот од квалификувани инженери во нуклеарниот сектор.
 Турција размислува за приклучување кон ГНЕП 
Турскиот министер за енергетика Хилми Гулер се сретна со неговиот американски колега Семјуел В. Бодман во Истанбул минатиот месец и најави дека Соединетите Американски Држави би соработувале со Турција во изградбата на првите нуклеарни централи во оваа земја. 
Гулер и Бодман одржаа билатерален состанок пред свеченото отворање на гасоводот помеѓу Турција и Грција на 18 ноември -- првиот гасовод кој ќе ја снабдува Европа со неруска нафта. 
Бодман ја повика Турција да учествува во Глобалното партнерство за нуклеарна енергија (ГНЕП), меѓународна организација финансирана од Америка за олеснување на светската експанзија на нуклеарната енергија, на безбеден и сигурен начин.
Целта на ГНЕП е создавање на сигурни услуги за снабдување со гориво кои ќе бидат изводлива и економична алтернатива за ширењето на осетливите нуклеарни технологии. Партнерството се обидува да ја искористи предноста на најдобрите расположливи пристапи кон горивниот циклус со цел да се рециклира нуклеарното гориво и да се намали количината на отпад за да се искористи неговата неискористена енергија. 
Турција присуствуваше на вториот министерски состанок на ГНЕП во Виена како набљудувач и Гулер им рече на новинарите дека неговата влада размислува да стане членка на ова партнерство. 
 Антинуклеарните групи сакаат алтернативни извори  
Турските групи за заштита на животната средина протестираа против новиот закон за нуклеарна енергија на неодамнешниот собир во Бешикташ авенијата во Истанбул. „Среќен сум што во Турција сеуште немаме нуклеарна електрана“, рече Орхан Курал, професор на Истанбулскиот технички универзитет. Како земја која се наоѓа во сеизмички активни зони, Турција е ризично место за изградба на нуклеарни централи, рече тој. 
„Истовремено, немаме доволно извори на ураниум, а тоа би значело дека нуклеарната енергија ќе донесе друг вид на зависност од енергија“, рече тој.
Четин Сојсал, пратеник од главната опозициона партија, Републиканската народна партија (ЦХП), исто така им се придружи на демонстрантите и рече дека Турција треба да се концентрира на алтернативни извори на енергија наместо на нуклеарната, за кои рече дека се поевтини и ќе помогнат да се отворат повеќе работни места. 
Во изминативе 30 години, Турција неколку пати се обиде да промовира нуклеарна програма, но сите тие обиди беа неуспешни заради отпорот од еколошките и антинуклеарните групи, тешкотиите да привлече доволно финансиски средства и законските проблеми. 
Меѓутоа, политичките услови во Турција се променија. Бидејќи Партијата на правдата и развојот убедливо освои уште еден мандат, владата е една од најстабилните после долго време и кабинетот на Ердоган е во добра позиција да ја провне својата програма. Истовремено, енергетските прашања стануваат се поитни, бидејќи земјите во светот се борат да ги задоволат идните потреби. Останува да се види дали иницијативата на оваа влада ќе успее таму каде што не успеаа другите. Меѓутоа, се чини дека постои можност за тоа. 
