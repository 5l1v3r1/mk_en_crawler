31/10/2006
(ЕУобсервер - 31/10/06; AП, Интернешнал хералд трибјун, Дојче веле, ДПА, Гардијан, ФЕНА - 30/10/06; Ројтерс, АП - 02/10/06; ЕУФОР)
Неколку часа откако германскиот министер за одбрана објави дека е можно да започне со повлекување на германските војници од Босна и Херцеговина, неговиот британски колега во понеделникот (30-ти октомври) најави дека и Лондон е можно да го стори истото напролет.
ЕУ ја започна својата најголема заедничка воена операција досега на почетокот од декември 2004 година, кога ја презеде одговорноста од НАТО за гарантирање на сигурноста и безбедноста во БиХ и континуираното следење на земјата на Дејтонскиот мировен договор. ЕУФОР, во чиј состав влегуваат вкупно 6.300 војници, вклучуваат 850 германски војници, додека Велика Британија учествува во воените операции на Балканот -- вклучувајќи го и БиХ и Косово -- со вкупно 900 војници. 
Иднината на ЕУФОР е една од точките на агендата на неформалниот дводневен состанок на министрите за одбрана на ЕУ во северниот фински ски-центар Леви, кој беше отворен еден ден по општите избори на 1-ви октомври во БиХ. Изразувајќи пофалби за земјата во врска со успешното спроведување на изборите, министрите разговараа за трансформациите кои силите предводени од ЕУ би можеле да ги направат, вклучувајќи го и намалувањето на бројот на војниците и зголемувањето на фокусот врз цивилните работи, како што се полициските активности. 
Со оглед на тоа што не беше постигнат договор за времето на преземање на евентуален потег во овој правец, прашањето би можело да биде ревидирано во ноември, кога ќе биде донесена и конечната одлука.
Споменувајќи ги неодамнешните избори во БиХ, за кои рече дека поминале „многу добро“, германскиот министер за одбрана, Јосеф Јунг, за ЗДФ телевизија доцна во неделата изјави дека Берлин „ќе сака да зборува во декември во врска со тоа како стратегијата на излегување, со други зборови репатријацијата, изгледа во конкретни услови“. Според неговиот коментар, кој беше повторен во понеделникот, планот е намалување на германскиот контингент во БиХ „чекор по чекор“. 
Скоро 9.000 војници од 245.000 во германската армија учествуваат во операциите предводени од НАТО, ЕУ и ОН. Покрај 850-те војници распоредени во БиХ, Германија има уште 2.800 војници во Авганистан, приближно толку во Косово и 750 во Конго. Минатиот месец германската армија се сложи да учествува со уште 1.000 маринци во мисијата на УНИФИЛ во Либан. 
„Во некои области веќе ја достигнавме крајната граница“, АП го цитираше Јунг. 
Во меѓувреме, британскиот министер за одбрана, Дес Браун, во понеделникот укажа дека неговата земја би можела да започне со повлекување на своите војници од БиХ напролет. 
Наведувајќи дека британската армија се соочува со одредено „оптоварување“ веќе подолго време, пратеник на лабуристите го запраша Браун дали повлекувањето на контингентот во БиХ „сега кога поголем дел од таа задача е завршена“ би ја олеснило ситуацијата.
„Изнесовте специфична поента во врска со Босна и јас можам да ви кажам дека ја разгледуваме таа можност, се разбира во контекст на европските сили кои се таму и нивната команда и контрола“, Гардијан го цитираше одговорот на Браун. „Јас сум уверен дека напролет или некаде околу пролет следната година ќе го сторам точно она што го барате од нас.“ Сепак, некои аналитичари сметаат оти би било прерано за вакви потези. 
„Најавата на германскиот министер за одбрана испраќа само погрешни сигнали“, Интернeшнал хералд трибјун го цитираше Иван Вејвода, извршниот директор на Балканскиот труст за демократија. „Се разбира, земјите сакаат да ги намалат бројките, но премногу е рано за свртување на нашето внимание од Балканот. Меѓународната заедница мора да биде исклучително внимателна во својот однос кон регионот, и особено Косово.“ 
