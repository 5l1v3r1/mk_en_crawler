15/02/2010
Од Бојана Миловановиќ за Southeast European Times во Белград -- 15/02/10
В среда (17-ти февруари), Белград ќе биде домаќин на конференција на министрите за внатрешни работи од државите од цела Југоисточна Европа. Секоја држава што ќе учествува ќе ја разгледа својата улога во создавањето регионален центар во југоисточна Србија, како и тоа кои протоколи да ги следи како одговор на природните катастрофи и други значителни проблеми. 
Началникот на Секторот за вонредни ситуации при српското Министерство за внатрешни работи, Предраг Мариќ, за Southeast European Times изјави дека центарот ќе помага соседните држави да ги координираат одговорите на пожарите, поплавите и земјотресите. 
Центарот, кој треба да биде отворен во 2012 година, ја има поддршката на Русија според документот потпишан минатата година од страна на српскиот министер за внатрешни работи, Ивица Дачиќ, и Сергеј Шоигу, рускиот министер за вонредни ситуации.
 SETimes: Кога можеме да очекуваме нишкиот центар да почне со работа и кои активности ќе ги преземе? 
 Предраг Мариќ: Центарот ќе биде комплетиран до 2012 година, но најверојатно нови содржини ќе бидат воведувани една по една додека центарот не заземе конечен облик. Идејата е да се направи Ниш, со оглед на неговата поволна географска позиција, и можноста да се стигне брзо до други локации, центар за вонредни ситуации во Југоисточна Европа.
Кои држави ќе бидат вклучени, ќе биде откриено на [конференцијата] на 17-ти февруари. Освен поранешните југословенки републики, исто така, очекуваме учество од министрите од Италија, Грција, Кипар и Албанија. Има многу непроверени информации за центарот ... дека е отворена воена база, што е апсолутно неточно. 
Идејата е да се одржи регионална обука во Ниш и да се направи центар каде што експертите ќе се собираат и ќе бидат испраќани [кога] ќе бидат потребни во кризни ситуациии ... да се има поголема [eкспертиза] и различни тимови, како што се тимовите за расчистување мини и спасувачките тимови за случаи на поплави, земјотреси и рушевини. Ако треба да евакуирате половина град, каде ќе ги сместите тие луѓе? Морате да имате капацитети за вонредни ситуации, шатори, електрични единици, кујни ... сето тоа ќе се наоѓа во Ниш.
 SETimes: Каков е моменталниот квалитет на регионалната соработка во Југоисточна Европа во поглед на тешките вонредни ситуации? 
 Mариќ: Никогаш не сме обрнувале внимание на етничната припадност во вонредните ситуации. Соработката со другите држави од регионот е добра и ние се надеваме дека повторното отворање на центарот во Ниш ќе ја зајакне уште повеќе. Секоја држава во регионот е специјална и е индивидуална [освен] во одредени области. Сето она за што сме добри треба да се здружи. 
 SETimes: При крајот на 2009 година, Србија усвои нов Закон за вонредни ситуации. Што е ново во тој закон? 
 Mариќ: Србија се соочува со застарена [легислатива] прилагодена на една целосно различна состојба, која веќе долго време не постои -- Југославија. Имавме закон за заштита од природни катастрофи кој датираше од 1977 година, со сликата на Тито на член 5; и закон за заштита од пожари од 1988 година. Немаше ниту една институција која можеше да се занимава со заштита на граѓаните во случаи на природни катастрофи. Обидите да се донесе нов закон за заштита во вонредни ситуации, траеја пет години и законот беше усвоен пред крајот на 2009 година. Законот воведува систем [за реагирање] на вонредни ситуации и единствена служба за тие активности. 
Актот, исто така, предвидува тесна соработка меѓу локалните власти и Секторот за вонредни ситуации на Министерството за внатрешни работи. Градоначалниците и членовите на штабовите за вонредни ситуации, кои сега ќе бидат формирани во сите општини и градови, ќе мора да поминат обука за планирање на одговорот на итни ситуации. Законот се базира на заштита, за да немаме повеќе големи катастрофи како што беа поплавите во селото Јаса Томиќ и експлозијата во фабриката за оружје со седиште во Ужице „Први партизан“, каде што загинаа неколку лица. [Центарот] ќе има свој буџет во прво време, во рамките на буџетот на Министерството за внатрешни работи. 
 SETimes: Моментно во тек е скапа реформа во секторот за вонредни ситуации. Колку време ќе трае?
 Mариќ: Со реформирањето на секторот, ние сакаме да покажеме дека можеме да сториме многу пред да пристапиме во ЕУ. Новиот закон отвори пат за воведување единствен европски телефонски број за итни ситуации, 112. Очекуваме првите активности да бидат спроведени [до крајот] на оваа година. Единствениот европски телефонски број за вонредни ситуации ќе биде воведен најпрво во големите градови, претежно во Белград, а потоа и во остатокот од државата. Проектот ќе трае три до четири години. 
 SETimes: Кој, според вас, е најголемиот проблем со кој се соочува Србија во секторот на итните ситуации? 
 Mариќ: Србија има 3.000 пожарникари, но треба да има 7.000. Интересот расте во текот на изминатите шест месеци, откако почна да се формира службата за итни ситуации. Оваа година можеме да прифатиме 300 луѓе и ќе ги испратиме во оние единици во кои ситуацијата е најкритична. 
