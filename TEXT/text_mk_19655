23/09/2007
ПРИШТИНА, Косово, Србија -- Неодамна назначениот командант на КФОР, францускиот генерал Ксавиер Бу де Марнак, во петокот (21-ви септември) рече дека не очекува прашањето на идниот статус на покраината да биде решен оваа година. „Сите во Косово говореа во февруари 2006 година за независност до јули. Сега е 2007 година и ние сé уште имаме голем прашалник пред нас“, изјави Де Марнак на прес-конференцијата. Тој додаде дека НАТО прави планови за периодот по 10-ти декември, кога треба да завршат тековните разговори, велејќи дека КФОР е поподготвен од кога било за да одговори на заканите.
Во другите вести, кинескиот заменик-министер за надворешни работи, Киао Зонгуаи, во петокот го посети Белград и рече дека Пекинг, постојана членка на Советот за безбедност на ОН, ја почитува Повелбата на ОН и ги поддржува разговорите помеѓу Белград и Приштина без никакви временски ограничувања. Српскиот премиер Воислав Коштуница му рече дека Белград ја поздравува таа позиција.
За време на посетата на Вашингтон во саботата, францускиот министер за надворешни работи, Бернард Кушнер, рече дека и покрај тоа што Косово претставува претежно европско прашање, американската поддршка за решавањето на неговиот конечен статус е од клучно значење. (БЕТА, ДПА, Дојче веле, Б92, Ксинхуа, Пиплс деј онлајн, РТРС, Макфакс - 22/09/07)
