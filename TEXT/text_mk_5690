31/03/2011
Од Игор Јовановиќ за Southeast European Times во Белград – 31/03/11 
И покрај соопштението на српската влада дека неколку најголеми мобилни оператори ќе се борат за Телеком Србија и дека државниот буџет ќе добие најмалку 1,4 милијарди евра, тендерот за најпрофитабилното српско претпријатие е на раб да пропадне. 
Иако Телеком Австрија, Дојче телеком, Туркчел, Америка Мовил, Ведер инвестмент и Франс Телеком покажаа заинтересираност за тендерот за 51 отсто од државното претпријатие, на крајот единствената понуда стигна од Телеком Австрија -- за само 950 милиони евра.
Министерот за телекомуникации, Предраг Марковиќ, ја опиша понудата на Австријците како „непристојна“. Владата во вторникот (29-ти март) објави дека ќе му даде на Телеком Австрија рок од 15 дена да ја зголеми понудата, по што ќе биде донесена конечна одлука за исходот од продажбата.
Но, многу економски експерти, синдикати и опозициските партии сега повикуваат продажбата да се напушти. 
Телеком Србија е најуспешно државно претпријатие во земјата. Во 2010 година истото постигна профит од 130 милион евра. Претпријатието има околу 7,3 милиони мобилни телефонски претплатници и 3.35 милиони корисници на фиксната телефонија. 
Истото ги поседува Телеком Српске во Босна и Херцеговина и Мтел во Црна Гора. Српската влада контролира 80 отсто од акциите на претпријатието, додека грчки ОТЕ поседува 20 отсто. Тендерската продажба на Телеком беше распишана на 20-ти октомври 2010 година.
Сепак, објавувањето на продажбата поттикна серија протести. Синдикатите на претпријатието беа против продажбата, стравувајќи дека новите сопственици ќе ги отпиштат вработените. Опозициската Демократска партија на Србија собра преку 100.000 потписи против тендерот. 
Економските експерти предупредија дека телекомот претставува мотор на српската економија и дека новите сопственици нама да ги задржат домашните фирми како соработници. Владината одлука да им даде на Австријците повеќе време, само додаде масло на огнот.
„Наближувањето на изборите беше главната причина за тоа што владата сака да го продаде Телекомот за ништо. На тој начин таа сака да ги пополни буџетските дупки и да ги искористи парите за отпочнување на изборната кампања на владејачките партии“, рече портпаролот на Демократската партија на Србија, Петар Петковиќ, за SETimes, алудирајќи на општите избори во 2012 година.
Сепак, минатата недела премиерот Мирко Цветковиќ ги негираше тврдењата дека ќе настане проблем во буџетот без продажбата на телекомот, велејќи дека приливот не бил планиран за буџетот оваа година.
Од една страна, владата ја потврди намерата за користење на парите за изградба на инфраструктура и исплаќање на неповолните странски заеми, но истакна дека ова не е доволна причина за продажба на претпријатието „под цена“.
Економистот Милан Ковачевиќ рече дека владата прави грешка со тоа што им дава на Австријците уште една шанса. „Ова е комплетирање на несмасниот обид за продажба на телекомот. Невообичаено е да се понудат преговори само на едно претпријатие кое аплицирало на тендер и не ги исполнило основните услови“, рече Ковачевиќ за SETimes. 
Еден од малкумината што ја поддржаа владината позиција беше соработникот на виенскиот Институт за меѓународни економски студии Владимир Глигоров, кој рече дека „ова е сосема природна одлука“.
„Продажбата на телекомот се чини неизбежна, со оглед на состојбата со завршната сметка и јавните финансии. Кога некој продава нешто од потреба, не може да се очекува цената да биде многу подобра од онаа што е понудена во продажбата, но за тоа требало да се мисли кога парите се трошеле и се правеле долгови“, рече Глигоров за белградските медиуми. 
