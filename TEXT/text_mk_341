15/11/2010
(Разни извори -- 11/10/10 - 09/11/10)
Лидерите на земјите членки на НАТО ќе се состанат за дводневниот самит во Лисабон, во петок (19-ти ноември) со цел да ја одобрат новата долгорочна стратегија на Алијансата, како и реформите чија цел е зголемување на ефективноста. Разговорите, исто така, ќе се фокусираат на колективен одбранбен план, иднината на Меѓународните сили за безбедносна помош (ИСАФ) во Авганистан преводени од НАТО и односите со Русија. 
Новиот стратешки концепт, кој ќе го замени оној донесен во 1999-та година, ги дефинира улогите на Алијансата и одговорностите во справувањето со воени и други современи закани за стабилноста и безбедноста, како што се тероризмот, сајбер војната, ракетните напади и пиратството. 
„Ние инвестираме во нови капацитети, како што се сајбер и ракетната одбрана", изјави генералниот секретар на НАТО Андерс Фог Расмусен околу две недели пред почетокот на самитот. „Ние го подобруваме нашето партнерство и промовираме поефикасно користење на ресурсите, вклучително и во рамките на нашите сопствени структури на НАТО. На кратко, ние го подготвуваме НАТО да биде подготвен за 21-от век." 
Тој смета дека, со оглед на претстојните редукции во одбраната на голем број клучни земји членки на НАТО, Алијансата треба да преземе чекори за реформи на својата командна структура и агенциите, како и дека сојузниците треба да купат и да користат заедно повеќе опрема што тие не можат да си ја дозволат поединечно. 
„Алијансата е веќе добра вредност за парите. Држејќи се заедно, можеме да добиеме повеќе сигурност отколку што некогаш би можеле тоа да го направиме ако сме сами. Но, ние мора да бидеме подобри", изјави Расмусен минатиот месец. "НАТО мора да стане поефикасен, и поисплатлив, во исто време."
Едно од најтрновитите прашања на дневен ред во Лисабон е планот да се развие систем за ракетна одбрана за заштита на сите земји од Алијансата од потенцијалните закани. 
Сумирајќи го неговиот предлог за нов Стратешки концепт во говорот на почетокот на октомври, Расмусен изјави дека постои "реална закана" на една држава на НАТО да стане цел на ракетен напад.
„Над 30 држави сега набавуваат балистичка проектилна технологија. Некои веќе можат да ја погодат Европа", изјави поранешниот дански премиер за време на настанот во Брисел организиран од германскиот Маршалов фонд на САД. "Повторно, тоа е денес. И тој проблем само ќе се влоши."
НАТО веќе разработи систем за обезбедување на заштитата на силите на Алијансата, за кои сега сака да се прошират за да ја покријат територијата на сите земји-членки - популација од околу 900 милиони луѓе.
„Има технологија на располагање - тестирана и подготвена за употреба - која може да одбрани од ракетен напад", изјави Расмусен на настанот во Брисел на 8-ми октомври. „И ние можеме да си го дозволиме тоа; трошоците за проширување на постојниот систем за заштита на нашите сили, да се вклучат сите граѓани, ќе биде помалку од 200 милиони евра, од заедничкиот буџет на НАТО, во период од десет години, поделени меѓу сојузниците на НАТО. Тоа е многу одбрана, за многу добра цена. " 
Претходен американски предлог за ракетен одбранбен штит предвидува распоредување на десет ракети пресретнувачи во Полска и радарски систем во Република Чешка до 2012-та година. Но, штитот нема да ги опфати членките ба НАТО- Бугарија, Грција, Романија и Турција. 
Тој план, на кој жестоко се противи Русија, која во него гледа можна закана за своите воени превентиви, се претвори во големо јаболко на раздорот во односите меѓу Москва и Вашингтон. Гледајќи ја соработката со Русија, како суштинска за САД и глобалната безбедност, администрацијата на претседателот Барак Обама на крајот се согласи да го намали планот.
Одлуката да се даде зелено светло за новиот предлог - за широк анти-ракетен штит на НАТО - треба да биде одобрена од страна на сите земји-членки. Иако укажа дека не планира да блокира ваква одлука во Лисабон, Турција, даде одредени услови за поддршка на договор, иако не е јасно дали активно ќе учествува во предложениот систем. 
Анкара, која во последниве години педантно се обидува да ги подобри своите односи со соседните земји, јасно наведе дека се противи на штитот претставен како насочен против било која одредена земја.
„Ние немаме перцепција за закана во нашите соседни области, вклучувајќи го и Иран, Русија, Сирија и другите соседни земји", рече турскиот министер за надворешни работи, Ахмет Давутоглу. „НАТО треба да ја исклучи секоја формула која ја соочува Турција со група на земји во своите дефиниции за закана и планирањето ... Ние не сакаме зона или психологија на Студена војна околу нас."
Членка на НАТО од 1952 година, Турција помогна во посредувањето за контроверзната нуклеарна трампа со Иран во мај. Следниот месец, стана една од двете земји, заедно со Бразил, кои гласаа против четвртата рунда од преземање на санкции против Исламската Република поради нејзината нуклеарна програма во Советот за безбедност.
Овие потези ја зголемија загриженоста кај Западот дека турската владејачка Партија на правдата и развојот, која има корени во политичкиот ислам, ја турка земјата кон Истокот. 
Меѓутоа, во септември, турскиот министер за надворешни работи, Ахмет Давутоглу, инсистираше на тоа дека не постои такво прегрупирање, и потврди дека членството во ЕУ останува главен приоритет на неговата земја. „Нашата интеграција во ЕУ е најстратешката цел на Турција. Никој не може да ја обвини Турција за одложување на овој процес", изјави тој за „Фајненшал Тајмс“. 
Претседателот Абдула Ѓул и премиерот Реџеп Таип Ердоган ја истакнаа единствената улога во нивната земја како врска меѓу Истокот и Западот. „Погледнете, ова е европската страна на Истанбул, таму е азиската страна и мостот стои точно во средината", изјави Ѓул за новинарите во јуни. 
Напредокот во Авганистан и чекорите кои им претстојат за силите предводени од НАТО ќе бидат дискутирани на вториот ден од настанот. На разговорите ќе присуствуваат и авганистанскиот претседател Хамид Карзаи, генералниот секретар на ОН Бан Ки-Мун, претседателот на Советот на ЕУ Херман Ван Ромпуј, претседателот на Европската Комисија Жозе Мануел Баросо и претседателот на Светската банка Роберт Зелик.
Во соопштението на веб-сајтот на Алијансата пред самитот се укажува на тоа дека најверојатно ќе биде дадено соопштение во Лисабон за "почетокот на една транзиција кон безбедност предводена од Авганистан, на почетокот од 2011-та година". 
Седницата за Авганистан ќе биде проследена со состанок на Советот НАТО-Русија (НРС) со учество на рускиот претседател Димитриј Медведев. Разговорите се очекува да се фокусираат на можната руска соработка на планот на Алијансата за ракетен одбранбен систем, како и за соработката НАТО-Русија чија цел е стабилизирање на Авганистан, вклучувајќи и прашања како транзит, обука за борба против наркотици и обезбедување со хеликоптери на авганистанската армија. 
„Дојде време за нов почеток на односите НАТО-Русија", изјави Расмусен по консултациите со Медведев и рускиот министер за надворешни работи Сергеј Лавров во Москва на 3-ти ноември. 
„Лисабонскиот самит на Советот НАТО-Русија е местото да се направи нов почеток. Јас сум убеден дека самитот ќе придонесе, за доброто на сите 29 земји во НРС - за Авганистан, за борбата против тероризмот и пролиферацијата, и се надевам, за ракетна одбрана ", рече тој. 
