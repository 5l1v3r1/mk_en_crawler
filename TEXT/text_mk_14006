17/01/2006
ВАШИНГТОН, САД -- Американскиот потсекретар за политички прашања, Николас Барнс, кој на крајот од минатата недела во Вашингтон се состана со претседателот на Демократската партија на Косово, Хашим Тачи, ги повика косовските власти да сторат повеќе за заштитата на малцинските права во покраината, се вели во соопштението за печатот на Стејт департментот. Тој, исто така, ја потврдил американската поддршка за преговорите што ги водат ОН во врска со конечниот статус на Косово. 
Во понеделникот (16-ти јануари) Контакт-групата за Косово, во која учествуваат шест држави, одржа состанок зад затворени врати во Виена, на кој се разговараше за понатамошните чекори во одредувањето на статусот на покраината. Специјалниот претставник на ОН во разговорите за статусот на Косово, Марти Ахтисари, присуствуваше на состанокот. Делегации на Белград и Приштина се очекува да се состанат во Виена на 25-ти јануари на разговори во врска со децентрализацијата. (американски Стејт департмент - 17/01/06; Танјуг - 16/01/06)
