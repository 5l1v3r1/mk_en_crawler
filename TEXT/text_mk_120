22/01/2007
Од Даниел Дајану за Southeast European Times во Букурешт – 22/01/07
Пазарите на работна сила во новите земји-членки на ЕУ можат да збунат еден туѓинец. Без оглед на тоа дали стапката на невработеност е ниска (околу 5,5 отсто, како во Романија) или висока (над 15 отсто, како во Полска), недостатоците на работна сила во одредени сектори се чувствуваат низ целата економија. Последиците од ова можат да бидат доста сериозни. 
Како е можно недостатоците да коегзистираат со вишоците -- невработеноста -- толку видливо во пазарните економии? Еден поглед врз економската политика на економиите во транзиција би можел да помогне за одгатнување на овој парадокс. 
Долго време, покачувањето на платите во економиите во транзиција беше под влијание на една клучна одредба во договорите потпишани од страна на владите со ММФ. Поточно, платите во јавниот сектор не требаше да се покачат за повеќе од една одредена стапка годишно. Таа стапка одредуваше колку луѓе требаше да бидат отпуштени со цел да се покачат платите за вработените во јавниот сектор. Јасно, овде во игра беше една размена. 
Оваа одредба, исто така, функционираше како репер за колективно пазарање помеѓу сопствениците на фирмите и вработените во приватниот сектор. Главните прашања беа страв од големи дефицити во буџетот и потребата од борба против инфлацијата и неодржливите надворешни дефицити. Меѓутоа, во последниве години ваквата ситуација забележливо еволуираше.
Во Романија, две главни карактеристики на економијата ја објаснуваат динамиката на платите. Една од нив е уделот на приватниот сектор, над две третини, во формирањето на БДП. Ова веројатно го намалува влијанието на платите во јавниот сектор врз функционирањето на целиот пазар на работна сила. Сега кога Романија е земја-членка на ЕУ, постои можност доминантниот социјален модел во блокот -- каде синдикатите се помоќни отколку, да речеме, во Соединетите Американски Држави -- да има големо влијание.
Втора карактеристика е големиот степен на миграција. Според одредени проценки, милиони Романци работат во странство, главно во земјите-членки на ЕУ. Ваквата миграција објаснува зошто стапката на невработеност е толку ниска во Романија, и покрај реструктуирањето на индустријата. Постојат градови и области во Романија каде стапката на невработеност е речиси нула, а работодавачите се мачат да ги пополнат слободните работни места. 
Се поголемиот притисок врз платите е неизбежно влијание на постојаното опаѓање на стапката на невработеност. Недостатоците од работна сила се големи во одредени сектори како што е градежниот. Бехтел, врвна американска фирма и главен изведувач на градежни работи во Романија, неодамна се пожали на ваквите недостатоци. А, ова не е единствен случај. 
Фактот дека миграцијата ја намалува вкупната стапка на невработеност и го зголемува притисокот врз просечното ниво на плати не е изненадувачки. Но, има уште нешто. Во економиите во транзиција, еден феномен има тенденција да се појави кој, доволно иронично, потсеќа на командниот систем: истовремени недостатоци и вишоци. Јанос Корнаи, врвен унгарски економист, напиша пионерска книга објаснувајќи како командниот систем е во својата природа подложен на овој проблем, заради својата неспособност ефикасно да ги распредели ресурсите или да достигне рамнотежа на цените во пазарните економии коегзистирањето на големите недостатоци и вишоци не треба да биде правило; поточно, тоа покажува пазарна нефлексибилност која се должи на различни фактори. 
Една причина, многу дискутирана во литературата и потврдена во пракса, е заземањето на работните места од страна на внатрешните луѓе. Ова е причината поради која некои луѓе -- како што Французите ги нарекуваат „исклучени“ -- остануваат надвор од кругот на пазарот на работна сила. Високата невработеност, исто така, може да биде резултат на силни удари, како што се наглите покажувања на цената на енергијата. На пример, кризата за нафта во 1970-те години, предизвика „стагфлација“ во западните економии. 
Треба да се истакне дека недостатоците и вишоците можат да коегзистираат во значително различни стапки на невработеност. За разлика од Романија, Полска има висока стапка на невработеност. Сепак, градежните претпријатија во Полска, како во Романија, се жалат на недостатокот на квалификувани работници. За периодот 2007-2013-та година, полското министерство за транспорт распредели околу 38 милијарди американски долари во овој сектор. Но, многумина се загрижени дека недостатокот на работна сила би можел сериозно да ја одложи оваа амбициозна градежна програма. Ова, сукцесивно, ќе го забави темпото на модернизација на тешката инфраструктура.
Еден неупатен набљудувач можеби не гледа причина за загриженост. На крајот на краиштата, долгорочно, не треба ли пазарите да ги распределуваат ресурсите онаму каде што се најпотребни? Всушност, реалноста е посложена. Луѓето не стекнуваат вештини лесно или веднаш.
Во суштина, работите се посложени бидејќи луѓето не можат да стекнуваат нови вештини и умеења лесно, брзо. Дури и кога пазарот има потреба од вакви вештини, може да има заостанување пред работната сила да може да ги понуди истите. Проблемот на прилагодување е заеднички именител во многу економии во транзиција. 
Западните земји имаат свои сопствени форми на инерција. На пример, во старите земји-членки на ЕУ, ривалството помеѓу внатрешните луѓе и аутсајдерите предизвика силна дебата. „Глобалната средина бара успокојување“, пишува Лери Самарс, економист на Харвард и поранешен американски министер за финансии. Тој мислеше на маката која ја искусија наемните работници во богатите економии под притисок на азиската конкуренција. Заклучокот е доста јасен: Оние кои имаат работа ќе направат се што можат со цел да ја задржат истата, дури и ако тоа попречува добро функционирање на пазарите. 
Во источна Европа, се поголемиот притисок врз платите најверојатно ќе продолжи во годините што доаѓаат. Всушност, постои можност платите да растат побрзо отколку што е предвидено поради влијанието на големата миграција. Покачувањето на платите би се почувствувало како во приватниот, така и во јавниот сектор. Доколку се случи тоа, ќе се појават ненамерни негативни влијанија. Покачувањето на платите, ако не е пропратено со соодветен профит од продуктивноста, ќе предизвика повторно зголемување на инфлацијата и ќе доведе до поголеми, застрашувачки, надворешни дефицити.
Истовремено, за прв пат, пзарите на работна сила во источна Европа почнуваат да вршат притисок за прифаќање на работниците имигранти. Зголемениот недостаток од работна сила се чувствува во разни полиња, заедно со значително поголеми стапки на раст на БДП (споредбено со стара Европа). Тогаш, можеби не е случајно тоа што Полска и балтичките земји ги отворија своите пазари за бугарските и романските работници, без било какви ограничувања.
