09/09/2004
САРАЕВО, Босна и Херцеговина (БиХ) -- Високиот претставник Педи Ешдаун во средата (8-ми септември) изјави дека пречките за кандидатурата на БиХ за членство во програмата на НАТО, Партнерство за мир, произлегуваат од Република Српска (РС) и од Претседателството на БиХ. По своето патување во Лондон и во Брисел, Ешдаун истакна дека министерскиот самит на НАТО ќе се одржи во декември, што значи дека РС има 12 недели да покаже дека ќе ги исполни меѓународните обврски кон Трибуналот на ОН за воени злосторства. Тој додаде дека уште една голема пречка за евро-атланските интеграции е тоа што Претседателството на БиХ не успеа да го заврши процесот на регистирање на полицијата во БиХ. 
Во меѓувреме, Министерството на одбрана на РС во средата објави дека започнало со пребарувањето на своите архиви за информациите кои ги бараат хашките обвинители. Исто така во средата, персоналот на СФОР и полицијата на РС откри скривалиште на нелегално тешко вооружување во еден бункер во близина на Омарска. Еден функционер изјави дека со оружјето би можела да се вооружи цела една бригада. (Независне новине - 09/09/04; НТВ Хајат, ПБС БиХ, Pincom.info - 08/09/04) 
