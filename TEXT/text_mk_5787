25/03/2011
Од Мишко Талески за Southeast European Times во Скопје –25/03/11 
Неодамна отворениот Меморијален центар на Холокаустот во Скопје претставува импозантна градба, која се наоѓа во некогашното еврејско маало. Ова е четврт ваков меморијален споменик во светот посветен на жртвите на Холокаустот, по Ерусалим, Берлин и Вашингтон.
Во март 1943 година бугарската армија и полиција ги затворија Евреите од Скопје, Битола и Штип во камп и потоа ги депортираа во Треблинка. Бугарија, сојузникот на нацистите, потпиша спогодба за истребување на Евреите во областите под нејзина управа. Околу 98 отсто од еврејското население во Македонија беше елиминирано. 
Според Лилјана Мизрахи, претседателка на Фондот на холокаустот на Евреите во Македонија, темелната истрага за судбината на жртвите од холокаустот започна во 2001 година. Не преживеала ниту една жртва, рече таа за SETimes. 
„Нека овој десетгодишен проект, од кого сите граѓани на Македонија се дел, стане столб на соживотот, показател на вредностите и потсетник дека конечни решенија не постојат. Меморијалниот центар ... им се остава во доверба на идните генерации, да се сеќаваат и никогаш да не заборават“, рече Мизрахи.
Во коментарот за SETimes, македонскиот претседател Ѓорге Иванов рече дека холокаустот е трагедија за целото човештво, извршена од оние кои се откажале од човечноста. 
„Може ли некој да му го оспори на друг правото на постоење? Тоа е израз на страв и длабока нетолеранција кон другите кои се поразлични. Денес, сé уште има некои кои го негираат правото на Израел да постои како држава“, рече Иванов.
Максуд Али е поранешен член на Извршниот одбор на македонскиот Меморијален фонд на холокаустот. Член на турската етничка заедница во Македонија, тој рече дека центарот и неговиот музеј се важни за промовирање на различноста и толеранцијата.
„Ако моите предци го прифатија еврејскиот народ пред 500 години со сите нивни етнички и верски карактеристики, модерна Турција несомнено ќе го стори истото“, рече Али за SETimes. „Овој настан [отворањето на Музејот на холокаустот] може да има само позитивни влијание врз меѓуетничките односи во Македонија.“ 
Пораката испратена од меморијалниот центар ги надминува границите на Македонија, рече почесниот генерален конзул на Турција во Македонија, Омер Сулејман, за SETimes. 
„Гестот на Македонија со отворањето на музејот, исто така, носи важна порака на почитување и единство на сите националности и народи во регионот и пошироко“, рече тој.
Церемонијата на отворање на 10-ти март за музејот, почна со носењето од страна на официјални претставници на три урни што ја содржат пепелта на 7.144 македонски Евреи погубени во Треблинка. Највисоките водачи на Македонија, нејзиниот дипломатски кор, и претседателите на Албанија и Црна Гора -- Бамир Топи и Филип Вујановиќ -- присуствуваа на свечената церемонија. 
Израелскиот вицепремиер Моше Јаалон, исто така, присуствуваше на отворањето. Тој ја пофали Македонија заради тоа што е меѓу првите земји што го финализира враќањето на еврејскиот имот, и говореше за предизвиците што следат.
„Една фанатична идеологија не може да се запре со рамнодушност“, рече тој. „Западот мора да ги научи лекциите од минатото и да покаже решителност во врска со современите предизвици.“
Самуел Садикарио, водечки еврејски интелектуалец во Македонија, кој присуствуваше на церемонијата, изјави за SETimes дека светот мора да остане во одбрана од заканите за геноцид.
„Една од целите е да не се дозволат вакви зли дела како што беше холокаустот да се повторат, макар што јас сум загрижен дека има софистицирани обиди за негово повторување врз други народи. Македонско-израелските политички односи се одлични и јас се надевам дека овој [позитивен настан] ќе ги охрабри економските односи кои се малку заостанати“, рече Садикарио, добитник на државната награда „Мајка Тереза“.
