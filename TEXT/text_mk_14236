12/08/2005
АНКАРА, Турција -- ЕУ треба да ги започне разговорите за пристап со Турција на 3-ти октомври, според планираното, рече во четвртокот (11-ти август) премиерот Реџеп Тајип Ердоган, додавајќи дека Анкара го исполнила својот дел од договорот со поддршката на планот на ОН за повторно обединување на Кипар и со проширувањето на својата царинска спогодба со ЕУ за 10-те нови членки на Унијата. Евентуалното наметнување на нови услови за Турција не би било фер, рече премиерот. 
Главниот турски преговарач со ЕУ, министерот за економија, Али Бабаџан, во четвртокот рече дека нема технички ниту, пак, правни пречки за започнување на разговорите за пристап во октомври. Спротивставувањето во некои земји на ЕУ тој го припиша на домашната политика во истите и рече дека турска делегација планира шатл дипломатија за исправување на недоразбирањата и погрешните претстави. (AФП, НТВ, TurkishPress.com - 11/08/05) 
