20/09/2004
(Разни извори -- 19/09/04 - 20/09/04) 
Јавната поддршка за бугарската Влада малку се зголеми во текот на изминатите три месеци од 23 на 25 отсто, соопшти бугарската агенција за анкети МБМД во неделата (19-ти септември). 
Наведувајќи ги резултатите од новото национално истражување спроведено помеѓу 1.019 граѓани со право на глас помеѓу 10-ти и 16-ти септември, шефот на МБМД, Мира Јанова, рече дека 35 отсто од испитаниците сметаат дека резултатите на актуелниот кабинет се подобри отколку оние на претходната влада. 
Со исклучот на министерот за надворешни работи, Соломон Паси, довербата во сите клучни министерства во кабинетот се зголемува. Неодамнешната заложничка криза во Ирак и смртните казни за петте бугарски медицински лица од страна на судот на Либија, се наведуваат како дел од причините за намалувањето на поддршката за Паси. 
За првпат по доаѓањето на власт на Националното движење на Симеон II (НДС) во јули 2001 година, министерот за финансии, Милен Велчев, се рангираше во тројцата најпопуларни политичари во земјата, со 40 отсто поддршка во јавноста. Позитивните економски трендови и ставот на Велчев во врска со образовните реформи, се сметаат за главна причина за тоа. Според анкетата, најценет бугарски политичар е главниот секретар на Министерството за внатрешни работи, генерал-полковник Бојко Борисов, со 65 отсто поддршка, по што следи претседателот Георги Парванов, со 62 отсто поддршка. 
Премиерот Симеон Саксобургоски доби поддршка од 28 отсто од јавноста, а 8,4 отсто од испитаниците рекоа дека ќе му дадат поддршка за вториот мандат. 
Институции на кои највеќе им се верува се претседателството и Бугарската национална телевизија, со поддршка од 57, односно 55 отсто. По нив следи Бугарското национално радио и полицијата, кои уживаат доверба од 51 отсто од анкетираните. Судовите и Парламентот се помеѓу институциите на кои најмалку им се верува, со иста поддршка од јавноста од само 14 отсто. 
Ако парламентарните избори се одржуваа денес, четири партии и централно-десничарската коалиција би биле во состојба да го поминат неопходниот праг од 4 отсто, покажа оваа анкета. 
Опозициската Бугарска социјалистичка партија би освоила 22,7 отсто од гласовите. Владејачката НДС би била на второто место со 9,2 отсто од гласовите, додека десничарската Унија на демократските сили би била трета со 8,8 отсто од гласовите. Помалиот партнер на НДС, Движењето за правата и слободите, би освоила 6,7 отсто од гласовите. Партијата на поранешниот премиер Иван Костов, Демократите за слободна Бугарија, има мали шанси за влез во следниот парламент, со оглед на тоа што само 2,1 отсто од испитаниците одговориле дека ако изборите се одржуваа денес, би гласале за неа. 
Над 30 отсто од граѓаните со право на глас рекле дека нама да излезат на гласање, додека скоро 13 отсто сé уште не одлучиле дали да учествуваат. 
