13/10/2005
(OHR Morning Brief - 13/10/05; AП, Ројтерс, ФЕНA - 12/10/05)
Американскиот државен потсекретар за политички прашања, Николас Барнс, во средата (12-ти октомври) повика на уставни реформи во Босна и Херцеговина (БиХ) за создавање на посилна и поефикасна држава. Промените треба да вклучуваат обединување на Претседателството на земјата и другите владини институции, рече Барнс. 
Уставот на БиХ претставува дел од Генералниот рамковен договор за мир, потпишан во Дејтон, Охајо, на 21-ви ноември 1995 година. Со овој договор, со кој беше ставен крај на суровиот меѓуетнички конфликт кој траеше повеќе од три години, беше формирана БиХ како сојузна држава на два ентитета - муслиманско-хрватската федерација или Федерацијата на БиХ (ФБиХ) и републиката на босанските Срби, Република Српска (РС). 
Покрај државната влада и парламентот, секој од ентитетите, исто така, има своја влада и парламент. Земјата има Претседателство од тројца членови, од кои секој е претставник на една од главните етнички групи што живеат во БиХ - босанските муслимани, Хрвати и Срби.
Поздравувајќи го значајниот напредок постигнат во БиХ во текот на изминативе десет години, Барнс рече дека е време земјата да оди напред и да го модернизира Дејтонскиот мировен договор (ДМД), во согласност со неговиот дух. Тој, исто така, го пофали неодамнешниот чекор за формирање на полициски сили на државно ниво во земјата за следните пет години, истакнувајќи дека следниот логичен чекор би бил измина на уставот.
„Дејтонскиот договор имаше за цел да стави крај на војната, но не треба да се стави во камен или бетон“, рече Барнс во средата во Сараево, каде што ја оствари првата посета од својата тридневна турнеја низ Балканот. „Ние веруваме дека логична цел би била избор на еден претседател, премиер и парламент.“
Барнс во средата оствари разговори со претставници од раководството на државата, меѓу кои и со членовите на Претседателството на БиХ Сулејман Тихиќ и Борислав Паравац, со босанскиот премиер Аднан Терзиќ и со министерот за надворешни работи, Младен Иваниќ, со претседателот на РС, Драган Чавиќ, со Милорад Додик, водачот на Сојузот на независни социјалдемократи и со високиот претставник Педи Ешдаун.
Барнс ги покани членовите на претседателството на БиХ да го посетат Вашингтон на 21-ви ноември и да учествуваат на церемонијата на одбележување на десетгодишнината од ДМД, истовремено истакнувајќи дека од раководството се очекува дотогаш да покаже јасна визија за промена.
Американскиот дипломат, исто така, предупреди дека БиХ, Србија и Црна Гора и Хрватска не можат да очекуваат градење на поблиски врски со НАТО сé додека најбараните обвинети од страна на Трибуналот на ОН за воени злосторства - поранешниот водач на босанските Срби, Радован Караџиќ, неговиот воен шеф Ратко Младиќ и пензионираниот хрватски генерал Анте Готовина - се наоѓаат на слобода.
Барнс рече дека е охрабрен од изјавите во средата на босанските официјални претставници дека Караџиќ и Младиќ мора да се соочат со правдата во Хаг.
„Се надевам дека за пет недели во Вашингтон, водачите на сите политички партии во БиХ, како и тројцата членови на Претседателството... ќе побараат од Караџиќ и Младиќ да се предадат“, локалните медиуми го цитираат американскиот дипломат. „Тоа би било чекор напред.“
