20/08/2010
 Србијa се надева дека ќе извезе рекордни 500.000 тони пченица оваа година, и покрај големите пролетни врнежи, објави во понеделникот (16-ти август) министерот за земјоделство Саша Драгин. Тој додаде дека владата нема да воведе ограничување за извозот на житарици, туку ќе им дозволи на локалните претпријатија да се обидат да достигнат значителни удели на странските пазари. 
*** 
 Хрватската премиерка Јадранка Косор беше присутна на отворањето на новиот терминал за товар вреден 34 милиони евра на пристаништето Плоче во средата (18-ти август). Изградбата беше финансирана од хрватската влада и администрацијата на пристаништето Плоче. Првичниот капацитет на терминалот е 60,000 контејнери. 
*** 
Претставниците на Железницата на Република Српскa (РС) нарачаа 200 товарни вагони од полското претпријатие ЕКК Вагон енд рафамет, со договорот потпишан во средата (18-ти август). Првата пратка на вагоните треба да биде доставена во рок од осум месеци. 
*** 
Баурин ИГБ Аутомотив ќе отвори нова фабрика за производство на греачи за седишта во Инџија. Српскиот министер за економија, Млаѓан Динкиќ, и директорот на претпријатието Јозеф Хилмер во средата (18-ти август) потпишаа договор за изградба на новата фабрика која ќе биде пуштена во употреба во 2011 година и ќе вработи 750 луѓе. 
*** 
Европската комисија (ЕК) ги поддржува напорите на Косово за пристапување во редовите на Европската банка за реконструкција и развој (ЕБРД). „Членството во ЕБРД ќе биде многу важен чекор напред по пристапувањето на Косово минатата година во ММФ и Светската банка“, рече комесарот на ЕУ за економски и финансиски прашања, Оли Рен, во четвртокот (17-ти август) во Брисел, по состанокот со косовскиот министер за економија и финансии, Ахмет Шаља. 
*** 
Авиопревозникот од економска класа Рјанер во средата (18-ти август) објави дека планира редовен сервис меѓу Ларнака, Кипар, и Брисел во ноември. Втората рута до и од Кипар ќе почне со работа на зима. 
*** 
 Бугарската влада можеби ќе добие 10 милијарди евра за изградба и реконструкција на патишта до 2020 година, рече во интервјуто за весникот Tруд во средата (18-ти август) регионалниот министер за развој, Росен Плевнелиев. Половина од средствата се очекува да дојдат од програмите за транспорт и регионален развој на структурните и кохезивните фондови на ЕУ, додека остатокот ќе биде финансиран преку заеми од Светската банка и други меѓународни институции. 
*** 
 Романската влада го одобри првиот ребаланс на буџетот за оваа година во средата (18-ти август), кратејќи ги фондовите за некои министерства и зголемувајќи ги сумите за социјалните цели. Најголеми кратења беа направени во образованието и внатрешните работи и неколку помалку во одбраната, правдата, регионалниот развој, земјоделството и транспортот. 
(Разни извори -- 13/08/10-20/08/10) 
