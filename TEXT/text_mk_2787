03/01/2006
(Медиапул - 03/01/06; Дневник, Сега - 02/01/06; Блумберг, АП, БНН, Медиапул - 29/12/05; Economist Intelligence Unit, Медиапул - 28/12/05)
Во неделата (1-ви јануари) започна одбројувањето на последните 365 дена пред закажаниот влез на Бугарија во ЕУ. Со цел да му се приклучи на блокот од 25 нации навреме, земјата се соочува со големи предизвици, меѓу кои и борбата против организираниот криминал и корупцијата. 
Бугарија и Романија ги завршија своите разговори за влез со ЕУ во 2004 година. Спогодбата за пристап на двете земји, потпишана со Унијата на 25-ти април 2005 година, предвидува дека тие ќе станат полноправни членки на ЕУ на 1-ви јануари 2007 година. Сепак, според заштитните клаузули вклучени во спогодбата, нивниот пристап би можел да биде одложен за една година ако тие не успеат да ги исполнат барањата. 
Европската комисија (ЕК) треба да ги издаде своите последни мониторинг извештаи за Бугарија и Романија на 17-ти мај, заедно со препораките во врска со нивниот пристап. Европските водачи потоа се очекува да потврдат на својот дводневен состанок на средината на јуни дали двете земји ќе пристапат на 1-ви јануари 2007 година или нивното членство ќе биде одложено. 
„Можно е бугарскиот и романскиот пристап да бидат одложени“, новинската агенција Блумберг ја цитираше Катинка Бариш, главниот економист на Центарот за европски реформи, со седиште во Лондон, на 22-ри декември. „Причината би била недоволниот напредок во борбата против корупцијата.“ 
ЕУ, исто така, истакна и голем број други обврски кои бугарските власти мора да ги исполнат, меѓу кои и судските реформи, граничната контрола, стандардите за хигиена на храната и заштитата на интелектуалните и имотните права.
„Овие земји мора да ги исполнат условите“, Блумберг ја цитираше изјавата на Елмар Брок, германскиот претседавач на комисијата за надворешни работи на Европскиот парламент, пред собранието во средината на декември. „Во очите на нашите граѓани влезот во очекуваниот период не може да биде автоматски.“ 
Според извештајот на софискиот весник Дневник од понеделникот, клучните задачи на агендата на Бугарија за јануари вклучуваат и усвојување на стратегија против корупцијата и план за граничниот менаџмент, како и воспоставување на критериуми за следење на примената на Кривичниот законик. Новите закони за концесијата и јавните набавки се очекува да бидат усвоени во февруари, а за јавната администрација и здравственото осигурување следниот месец. 
За време на еднодневната посета на Виена минатата недела бугарскиот премиер, Сергеј Станишев, го увери австрискиот канцелар Волфганг Шисел, чија земја го презеде ротирачкото шестмесечно претседателство на ЕУ од Бугарија во неделата, дека Бугарите ќе „бидат добри Европјани“. Тој, исто така, ја повика Австрија да ја ратификува спогодбата за пристап на Бугарија пред извештајот на ЕК во мај, за кој рече дека ќе биде „исклучително важен политички знак на солидарност“. 
Спогодбата мора да се ратификува од страна на сите 25 земји-членки на ЕУ пред пристапот на Бугарија во Унијата. Досега само девет земји го имаат направено тоа. 
