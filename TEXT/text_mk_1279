19/05/2009
 Црногорскиот претседател Филип Вујановиќ во понеделникот (18-ти мај) допатува во Србијa, каде што се состана со претседателот Борис Тадиќ. Ова е прва официјална посета на висок црногорски функционер на Белград од октомври 2008 година, кога Црна Гора ја призна независноста на Косово. Тадиќ рече дека Србија е заинтересирана за инвестирање во црногорската економија, особено во врска со приватизацијата на енергетскиот сектор. 
*** 
Американскиот заменик државен секретар Џејмс Стајнберг во неделата (17-ти мај) ги увери црногорските власти во поддршката на Вашингтон за евроатланската интеграција на земјата. Во изминатите 20 години Црна Гора беше важен извор на стабилност во регионот, рече Стајнберг за време на посетата на Подгорица, каде што се состана со претседателот Филип Вујановиќ, премиерот Мило Ѓукановиќ, министерот за надворешни работи, Милан Рочен, и претседателот на парламентот, Ранко Кривокапиќ. Стајнберг, исто така, ги посети Maкедонијa и Грција. 
*** 
Франција треба да одигра поактивна улога во помагањето да се стави крај на спорот околу името помеѓу Maкедонијa и Грција, рече во петокот (15-ти мај) македонскиот премиер Никола Груевски, по разговорите со францускиот претседател Николас Саркози во Париз. Саркози ја искажа својата подготвеност да помогне во забрзувањето на пристапот на Македонија во ЕУ и НАТО. Тој рече дека Франција ќе работи на укинување на Шенген визите за Македонците.
*** 
 Кипарскиот претседател Деметрис Христофиас и водачот на кипарските Турци Мехмет Али Талат се состанаа во четвртокот (14-ти мај) на разговори околу отворањето на нов пограничен премин помеѓу турскиот и грчкиот дел на островот. Новиот пограничен премин ќе биде во селото Лимнитис.
*** 
 Tурскиот премиер Реџеп Тајип Ердоган во четвртокот (14-ти мај) ги повика Франција и Грција да не ги менуваат критериумите за пристапувањето на Турција во ЕУ, тврдејќи дека „правилата не можат да се променат сред натпревар“. Коментарите на Ердоган уследија по состанокот во Анкара со полскиот колега Доналд Туск, кој изрази поддршка за приемот на Турција во Унијата. 
*** 
Генералниот секретар на НАТО во заминување, Јап де Хоп Шефер, во четвртокот (14-ти мај) рече дека е исклучително важно Maкедонијa и Грција да постигнат компромис во нивниот долготраен спор. По состанокот со Де Хоп Шефер во Атина, грчкиот министер за надворешни работи, Дора Бакојани, рече дека сака да ги види соседите на Грција во редовите на Алијансата, но истакна дека е од суштинска важност најпрво да се реши несогласувањето во врска со името на Македонија. 
*** 
 Maкедонскиот претседател Ѓорге Иванов и премиерот Никола Груевски во четвртокот (14-ти мај) го посетија Брисел. Иванов се состана со шефот за надворешна политика на ЕУ, Хавиер Солана, белгискиот премиер Херман ван Ромпи и претседателот на белгискиот сенат, Арманд Де Декер. Солана рече дека е голема веројатноста Македонија да отпочне преговори за членство во ЕУ оваа година. Во средата Груевски го информираше комесарот за проширување на ЕУ, Оли Рен, за приоритетите на ЕУ -- отпочнувањето на преговорите за членство со ЕУ, визната либерализација и децентрализацијата на управувањето со фондовите од Инструментот за претпристапна помош. 
 (Разни извори -- 12/05/09 - 19/05/09)  
