24/02/2012
Ериса Даутај Шенердем за Southeast European Times во Истанбул -- 24.02.12
Со стагнацијата на европските економии, една светла точка во економските односи на Србија претставува Турција, каде што економскиот раст од скоро 8 отсто и големиот домашен пазар помогнаа да се зголеми српскиот извоз за 95 отсто -- од 109,5 милиони американски долари во 2010 година на 213 милиони американски долари во 2011 година. 
„Економските односи меѓу Србија и Турција сега ја доживеаја својата кулминација“, рече за SETimes Александар Меѓедовиќ, претседател на Одборот за турските надворешни економски односи (ДЕИК) при Турско-српскиот бизнис совет.
Во меѓувреме, извозот на Турција за Србија се зголеми за 16 отсто -- од 306,4 милиони американски долари во 2010 година на 355 милиони американски долари -- минатата година, според податоците на турското Министерство за економија. 
„Гледајќи ги бројките, можеме да кажеме дека договорот за слободна трговија меѓу Турција и Србија, кој стапи на сила на 1-ви септемви 2010 година, функционира во корист на Србија“, рече за SETimes Ерхан Турбедар, аналитичар за надворешна трговска политика во Турската фондација за истражување на економската политика (ТЕПАВ).
Според податоците на српската Стопанска комора, извозот на земјата за Турција е највеќе зголемен во текстилниот, металуршкиот, прехранбениот, автомобилскиот и земјоделскиот сектор, додаде Турбедар.
Турскиот пазар, со својот голем обем и куповна моќ, е силен партнер со голем потенцијал за продажба, според Меѓедовиќ. „Во исто време, српските претпријатија гледаат дека може да стигнат до трети пазари како Иран, Ирак и Турската република полесно преку турските партнери“, рече тој.
„Настрана од традиционалните области на стоки и услуги кои се извезуваат и увезуваат, забележуваме значителен интерес на турските градежни претпријатија за вклучување во инфраструктурни проекти во Србија“, рече Меѓедовиќ. 
Со оглед на тоа што една од најсилните точки на Турција е градежниот бизнис, проектите за градење патишта и развој на аеродромите се од значителен интерес, рече тој. Исто така, има значително зголемување на турските бизнис планови за локалните производствени капацитети во Србија.
„Се чини дека турските индустријалци ја открија Србија како атрактивна производствена локација“, рече Меѓедовиќ.
Но, во извештајот на ДЕИК за Србија се истакнува дека билатералната трговија е под нејзиниот реален потенцијал, при што производите направени во Турција сочинуваат само 2 отсто од пазарот на Србија.
Во истиот се заклучува и дека „во споредба со инвестициите на Турција во другите балкански држави, турските бизнисмени не сакаат, или се двоумат, да инвестираат во Србија“. 
„Турскиот народ не е сосема запознаен со Србија и нејзиниот потенцијал“, рече за SETimes Филип Сановиќ, економски советник во српскиот Генерален конзулат во Истанбул. 
Сепак, тој истакна дека во изминатите месеци имаше неколку турски инвестиции, и дека повеќе деловни луѓе одат во Србија да отпочнат бизниси.
Договорот за слободна трговија меѓу Србија и Руската федерација, кој вклучува и царинска унија со Белорусија и Казахстан, дозволува 99 отсто од целата стока да биде извезена од Србија за Русија без никакви царински давачки. Тоа, како и членството на Србија во Централноевропскиот договор за слободна трговија (ЦЕФТА) со балканските држави, би требало да ги привлече турските бизнисмени, додаде тој. 
Визниот режим меѓу Србија и Турција беше укинат во септември 2010 година. Со овој потег, рече Медједовиќ, отстранета е и последната бариера за трговијата. 
„Информирањето на луѓето е од клучна важност за ова прашање. Саемите, бизнис форумите, [бизнис-бизнис] состаноците, организираните посети, може да помогнат многу во овој поглед“, рече Сановиќ.
Но, односите не беа отсекогаш на високо ниво. Кога Турција беше една од првите земји што ја признаа еднострано прогласената независност на Косово -- поранешна српска покраина -- пријателството меѓу двете земји се залади.
Но, Турбедар рече дека работите се поправија во изминатите две години, при што имаше рекорден број официјални посети -- придружени со бизнис делегации -- меѓу двете земји. 
„Анкара смета дека Србија е клучна земја за мирот и стабилноста на Балканот. Од гледна точка на Србија, пак, се дознава дека Белград од неодамна е заинтересиран за турскиот главен град за развојот на одредени инфраструктурни проекти“, рече тој.
