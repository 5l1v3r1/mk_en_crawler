14/09/2004
Од Давор Коњикушиќ за Southeast European Times во Белград - 14/09/04 
Можно е судскиот процес за атентатот врз премиерот Зоран Ѓинѓиќ во март 2003 година да биде одложен, со цел на еден од осомничените, Дејан Миленковиќ - Багзи, да му се даде време да ја подготви својата одбрана. Миленковиќ неодамна беше пренесен од Грција во Србија, но процедурата за екстрадиција беше забавена поради грешка на српските власти. Моментно, Белградскиот окружен суд сослушува еден сведок во врска со Милорад Улемек - Легија, главниот обвинет во случајот.
„Бевме изненадени и направивме техничка грешка, со тоа што не поднесовме доказ дека законот на ограничувања е сé уште активен за Кривичниот законик“, рече министерот за правда, Зоран Стојковиќ. „Од тие причини, екстрадицијата на Багзи е оддолжена. Многу лесно може да се случи да биде побарано одложување на судењето за подготвување на одбраната .“
Извршниот директор на Југословенската адвокатска комисија за човекови права, Милан Симиќ, беше помеѓу првите кои реагираа на овие случувања.
„Ова првенствено ќе има директен ефект во поглед на дополнително забавување на самиот судски процес. Сега, по завршувањето на одбранбената изјава на Улемек, и Миленковиќ ќе има можност да одговори на обвиненијата, односно да ја презентира својата одбрана, по што судиите кои претседаваат со судењето ќе бидат во можност да решаваат за продолжението на процесот“, рече Симиќ во изјавата за српските медиуми. 
Истовремено, додаде Симиќ, појавувањето на Миленковиќ фрли дополнително светло врз претходниот обид за убиство на Ѓинѓиќ. Неколку недели пред атентатот, автомобилот на премиерот речиси беше удрен од еден камион, кој, наводно, го возел Миленковиќ, по што тој беше уапсен и затворен. Но, Четвртиот општински суд го ослободи од притвор по само два дена, велејќи дека нема правна основа за негово задржување во притвор. Седумнаесет месеци подоцна тој беше уапсен во Солун. Полициската документација покажува дека тој е член на криминалниот клан Суричин, кој се поврзува со кражби на автомобили, со шверц на дрога, цигари и бензин, како и со неколку вооружени конфликти на подземјето.
Апсењето на Миленковиќ го сврте вниманието врз тековниот проблем кој ја попречува истрагата на мрежите на организиран криминал во регионот: недостатокот на ефикасна пасошка контрола. Улемек, за кој се верува дека е организатор на заговорот против Ѓинѓиќ, две години патувал со неиздаден хрватски пасош, еден од 100-те украдени во 1999 година од Хрватскиот конзулат во Мостар, Босна и Херцеговина. Тој патувал во шест различни земји, поминувајќи ја пасошката контрола околу 26 пати, пред да биде уапсен во Белград во мај оваа година.
 По апсењето на Миленковиќ, Интерпол објави предупредување во врска со потребата од подобра пасошка контрола, велејќи дека тоа е едно од најслабите врски во војната против тероризмот. „Она што ме шокира најмногу е колку малку земји проверуваат дали еден пасош е украден“, рече генералниот секретар на Интерпол, Роналд Нобл.
