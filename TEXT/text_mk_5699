26/05/2011
Од Игор Јовановиќ и Билјана Пекушиќ за Southeast European Times во Белград – 26/05/11
По повеќе од една деценија во бегство, главниот бегалец обвинет за воени злосторства Ратко Младиќ ќе се соочи со правдата пред Меѓународниот кривичен трибунал за поранешна Југославија. На прес-конференцијата во Белград во четвртокот (26-ти мај) српскиот претседател Борис Тадиќ рече дека полицијата го уапсила поранешниот генерал на босанските Срби и дека е во тек постапка за екстрадиција.
Овој потег ја отстранува една од последните преостанати пречки за пристапувањето на Србија во ЕУ, долго време спречувано од прашањето на бегалците обвинети за воени злосторства. 
„Апсењето на Младиќ затвори тежок период од историјата“, рече Тадиќ. „Ја отстранивме дамката од Србија, сите нејзини граѓани и српскиот народ каде и да живее.“
Поранешниот генерал на босанските Срби беше уапсен во координирана операција спроведена од страна на српската Безбедносно-информативна агенција (БИА) и тимот за полициска акција, рече Тадиќ. Тој потврди дека апсењето се случило на српска територија, но одби да даде детали.
Регионалните медиуми објавија дека полицијата го лоцирала бегалецот во селото Лазарево, во близина на Зрењанин, на 75 километри оддалеченост од Белград. Се верува дека живеел во куќата на сиромашен роднина, Бранислав Младиќ, и дека го користел името Милорад Комадиќ. Овие извештаи не се официјално потврдени.
Додека се чека Младиќ да биде префрлен во Хаг, другиот обвинет -- Горан Хаџиќ -- останува на слобода. Српските власти ќе сторат сé за да го уапсат, вети Тадиќ, додавајќи дека неговата земја покажала подготвеност за целосна соработка со Трибуналот. 
 Реакции на светот и регионот на веста за апсењето 
Реакции од НАТО, ЕУ и Европскиот парламент (ЕП) дојдоа веднаш по прес-конференцијата на Тадиќ. Генералниот секретар на НАТО, Андерс Фо Расмузен, рече дека Младиќ имаше клучна улога во некои од најцрните епизоди на балканската историја, и дека неговото апсење конечно нуди „шанса правдата да биде задоволена“.
Eвропската комисија ја поздрави веста како историски чекор во вистинската насока. Според портпаролката Наташа Батлер, потегот покажува дека Србија е посветена на помирувањето во регионот. Според портпаролката Наташа Батлер, потегот покажува дека Србија е посветена на помирувањето во регионот. Во меѓувреме, претседателот на ЕП, Јержи Бузек, рече дека апсењето ќе даде нова динамика во процесот на интеграција.
Водачите во двата ентитета на Босна и Херцеговина (БиХ), исто така, одговорија позитивно. Во Република Српска претседателот Милорад Додик рече дека Белград ги исполнил своите обврски.
„Со апсењето на Младиќ, Србија ја исполни меѓународната обврска што ја презедоа сите земји во регионот со Дејтонскиот мировен договор“, рече Додик. 
Жељко Комшиќ, член на претседателството на БиХ, рече дека е „многу задоволен“. 
Младиќ „конечно ќе одговара за сите злосторства што ги изврши, особено за геноцидот во Сребреница“, рече тој во коментарот цитиран од локалната новинска агенција ФЕНА.
 Српските аналитичари се сомневаат во тајмингот на апсењето  
Во Србија, политичките коментатори изразија олеснување дека поглавјето на Младиќ е затворено. Но, некои се прашуваат зошто тоа траеше толку долго. 
„Апсењето на Ратко Младиќ е добра вест за Србија, но сега ние имаме впечаток дека владата знаела цело време каде се наоѓа тој“, рече воениот аналитичар Зоран Драгишиќ за SETimes. Тој додаде дека властите очигледно чекале да дојде момент кој ќе биде политички поволен за Србија. 
Душан Јаниќ, од Институтот за социјални науки во Белград, се согласува. 
„Лошата вест е дека тој беше во Србија“, рече Јаниќ. „Тој беше уапсен од оние кои знаеја каде се наоѓа тој од 2000-2004 година. Српскиот претседател Борис Тадиќ не треба само да прославува, туку треба да објасни зошто граѓаните на Србија беа малтретирани десет години, зошто потрошија буџетски средства, и зошто е уапсен дури сега, а беше таму цело време.“
Сепак, додаде Јаниќ, апсењето останува позитивен настан, особено со оглед на инсистирањето на некои земји од ЕУ -- особено Холандија -- дека српската интеграција не може да продолжи без Младиќ во Хаг. 
„Сега нема да има сопирачки за интеграцијата на Србија во ЕУ, и позицијата на Холандија ќе биде омекната“, рече Јаниќ. „Земјата ја затвори темната страна од српската историја и отвори можност за подобри односи со соседите.“
Исто така, аналитичарот Дејан Вук Станковиќ ја истакна важноста за европскиот пат на Србија. 
„Апсењето на Младиќ претставува исполнување на обврската на Хашкиот [трибунал], како и морална и историска обврска што Србија ја има кон жртвите на војната во Босна и Херцеговина, рече тој за SETimes. „Тоа е патот кон исполнувањето на условите од процесот на европска интеграција.“ 
Обичните граѓани во Србија, политички поларизирана земја каде што Младиќ сé уште ужива значителна поддршка меѓу националистите, имаа мешани реакции на оваа вест. 
„Разочарана сум што успеаја да го фатат жив“, рече белграѓанката Милена Остојиќ.
Но, сограѓанинот Стеван Максимовиќ искажа олеснување. „Конечно! Тој криминалец десет години управува со нашите животи! Му посакувам долг престој во Хаг.“
