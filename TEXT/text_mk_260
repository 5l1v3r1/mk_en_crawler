28/12/2009
Од Светла Дмитрова за Southeast European Times во Софија -- 28/12/09
Минатата недела Бугарите, Хрватите, Грците и Романците го прославија празникот што многумина го сметаат за најпрекрасен на календарот -- Божиќ. Католиците во Албанија, Босна и Херцеговина (БиХ) и Косово, исто така, го прославуваат овој празник на 25-ти декември, додека пак православните Христијани во овие земји, како и во Македонија, Црна Гора и Србија го одбележуваат на 7-ми јануари.
Како и насекаде на земјината топка, на овој ден во центарот на вниманието се традициите и семејниот живот. Многумина одлучуваат да останат дома, иако некои претпочитаат да се вратат во родните села или градови за повторно да се обединат со семејството. Меѓутоа, другите ја користат можноста за одмор во планините, подалеку од грижите и метежот во градот, или на плажите во потоплите земји. 
И покрај тешката економска криза низ која поминува нивната земја повеќе од една година, илјадници Романци заминаа во планинските одморалишта, каде речиси сите хотели и преноќишта беа резервирани за Божиќ и Нова Година.
Според неодамнешното истражување спроведено од Мастеркард Барометар, во Грција, пак, двајца од тројца испитаници ќе останат дома со нивните сакани. Бугарите и Хрватите, исто така, ќе останат дома заради рецесијата која е далеку од завршена. Кризата принуди многумина во двете земји да го намалат и својот буџет за подароци. 
„Оваа година не добивме Божиќни бонуси во компанијата и тоа значи поефтини подароци за моето семејство“, рече 35-годишната Ана Туркаљ додека пазареше во еден од трговските центри во Загреб. 
Неодамна хрватскиот премиер Јадранка Косор предупреди дека 2010-та година ќе биде финансиски тешка за нејзината земја.
Трговските центри во Хрватска се обидуваа да ги привлечат купувачите со рани попусти до 70 отсто. Иако трговските центри се преполни со луѓе, сопствениците на продавниците се жалат дека главно се работи за разгледување на излозите. 
Во Бугарија, мнозинството од вработените во владата не ја добија вообичаената „13-та плата“ за Божиќ, а помалку од половина од пензионерите добија симболичен бонус од околу 12 евра. 
И покрај тоа, светилките, украсите и Божиќните елки кои светеа во градовите низ Балканот го доловија духот на претстојните празници неколку седмици пред празникот. 
Градоначалникот на Атина Никитас Какламанис ја осветлува елката на главниот плоштад Синтагма на 11-ти декември среде музика и песни, испраќајќи порака за надеж и мир. Овогодинешните настани имаат и еколошко значење бидејќи Божиќното дрво е составено од 250 елки, кои после празниците ќе бидат засадени во една од областите на Атика уништени од пожарите. 
„На овој начин сакаме да испратиме порака, исто така и во практика, до жителите и посетителите на нашиот град: дека градот и околината се единствени и дека зависи од сите нас да ја заштитиме околината со тоа што ќе ги смениме нашите навики со цел да им помогнеме на нашиот град, нашата земја и нашата планета да дишат“, рече Какламанис.
Освен настаните на плоштадот Синтагма, градската општина организираше и улични забави со концерти, сетови на ди-џеји и бесплатни слатки и вино низ грчкиот главен град.
За прв пат по падот на комунизмот во Бугарија, во центарот на Софија на 30-ти ноември беше отворена една Божиќна прослава, наречена Коледарија 2009, во обид да се направи еден вид на прослава карактеристична за Лондон, Париз, Виена и другите европски главни градови. 
Се изведува музика на дувачки оркестри, симфониски концерти и куклени претстави за деца. Посетителите можат да купат специјални Божиќни бонбони и друга храна, пијалоци и подароци. Бесплатниот безжичен интернет и можноста да бидат фотографирани со Дедо Мраз се меѓу другите атракции на Коледарија, која ќе трае до 7-ми јануари. 
Во Босна и Херцеговина (БиХ), хрватското културно општество „Напредок“ е повторно организатор на Божиќните денови во Сараево, серија настани кои траат еден месец. Еден од најзначајните меѓу нив беше Церемонијалниот Божиќен концерт, одржан на 18-ти декември, во Националниот театар во главниот град на БиХ. 
Меѓу другите настани кои се случија за време на празниците се и добротворниот концерт на Католичкиот училишен центар на 23-ти декември и традиционалниот десетти Фестивал на Божиќни песни, популарни танцеви и обичаи, организиран од страна на невладината организација Либертас. Покрај традиционалните Божиќни песни, беа изведени и класични дела, како и локални поп-рок хитови.
„Божиќ, како најубав христијански празник, се прелева во христијанската теологија и различните популарни верувања, обичаи и обреди“, рече Марио Пејиќ, професор по социологија од Сараево и автор на фестивалот.
Дебелата снежна покривка што ги покри Бугарија, Косово, Романија и други делови од Балканот неколку дена пред Божиќ придонесе за празничната атмосфера во регионот.
Во Косово, децата одржуваат празничен концерт во Гњилане. Божиќ, исто така, го одбележа официјалното отворање на новата епископална резиденција, која е дел од новата католичка катедрала Мајка Тереза која е во изградба во центарот на Приштина. Како и вообичаено, Божиќната миса беше одржана на полноќ во црквата Свети Ндоу во главниот град на Косово.
На Божиќната вечер, Католиците во Албанија присуствуваа на традиционалната црковна церемонија одржана во секој град во земјата. Следниот ден, семејствата се собраа за ручек, уживајќи го храната и разговорите. Месото и виното се основа на разновидните рецепти на овој ден. После ручекот, семејствата одат во посети, носејќи бонбони и подароци, уште еднаш заедно со топлите желби.
Православните Албанци го слават Божиќ на речиси ист начин, но на 7-ми јануари. Во празничната атмосфера и хармонија на овие два датуми уживаат сите, вклучувајќи ги и припадниците на муслиманската заедница во земјата. 
Традицијата да се купуваат подароци за Божиќ е нова во Македонија, но се чини дека полека станува навика меѓу луѓето таму, на што укажуваат и гужвите во двата најголеми трговски центри во Скопје. Попустите што ги нудат сопствениците на продавниците пред Новогодишната вечер во изминативе две години можеби придонесоа за овој тренд. 
Во Србија и Црна Гора, Божиќ главно се слави дома и во една многу помирна атмосфера од Нова Година и не е толку спектакуларен, ниту пак комерцијален како на Запад.
Меѓутоа, секоја година има повеќе показатели дека Црногорците го испробуваат вкусот на западниот Божиќ. Надуени Дедо Мразовци кои држат скали направени од лименки од кока кола се појавија низ главниот град. Еден ден пред Божиќ, црковните поглавари запалија огнови низ земјата на пладне. 
 Дописниците на SETimes Мањола Хала во Тирана, Јусуф Рамадановиќ во Сараево, Наташа Радиќ во Загреб, Марија Паравантес во Атина, Линда Карадаку во Приштина, Марина Стојановска во Скопје, Марина Рогановиќ во Подгорица, Паул Чиокоју во Букурешт и Игор Јовановиќ во Белград, исто така, учествуваа во подготовката на овој напис. 
