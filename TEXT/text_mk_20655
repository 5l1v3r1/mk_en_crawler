09/09/2007
ВИАНА ДО КАСТЕЛО, Португалија -- На состанокот во саботата (8-ми септември) министрите за надворешни работи на ЕУ ветија дека ќе усвојат заеднички став за иднината на Косово ако сегашните разговори за конечниот статус на српската покраина пропаднат. „ЕУ сака да задржи заедничка позиција денес, утре и задутре“, рече шефот за безбедност и надворешна политика на блокот, Хавиер Солана. 
Португалскиот министер за надворешни работи, Луис Амадо, чија земја моментно претседава со ЕУ, изрази надеж дека разликите помеѓу земјите во ЕУ во врска со ова прашање, ќе бидат надминати. „Не можам да прифатам ... дека може, на крајот на овој процес, да имаме ситуација каде што имате силна позиција на Русија, силна позиција на САД, а на Европската унија едноставно не постои ... Не верувам дека можеме да имаме каков било кредибилитет во нашата надворешна политика ако тоа се случи.“
Сличен став изрази и францускиот министер за надворешни работи, Бернард Кушнер. „Сé уште не сме целосно усогласени, но единството е основно и ние ќе бидеме таму кога ќе дојде време за единство“, рече тој.
Солана, исто така, ја отфрли можноста за поделба на Косово, додека комесарот за проширување на ЕУ, Оли Рен, изрази противење на идејата на забрзување на пристапот на Србија во ЕУ ако тоа го олабави нејзиниот став против независноста на Косово. (АФП, РТС, Б92, Бета, АП, Ројтерс - 08/09/07; Макфакс, веб-страница на албанскиот претседател - 07/09/07)
