25/09/2009
(ФТ, Вол стрит џрнал, СБС - 25/09/09; AП, Ројтерс, АФП, ДПА, СНН, ББС, Гардијан, прес-центар на ОН - 24/09/09)
По повеќе од две децении неуспешни обиди за пронаоѓање вакцина против вирусот ХИВ, важно откритие дојде во четвртокот (24-ти септември), кога истражувачите ги објавија резултатите од големото клиничко тестирање во Тајланд. 
Здравствените власти објавија дека комбинацијата од вакцини кои се користеле во експериментот го намалува ризикот од инфекција со вирусот што ја предизвикува сидата, за повеќе од 31 отсто.
Повеќе од 16.000 хив-негативни доброволци на возраст меѓу 18 и 30 години, и со просечен ризик да се разболат од оваа болест, учествуваа на тестирањето што го спроведе тајландското Министерство за здравство. Американската армија и американскиот Национален институт за алергија и инфективни болести (НИАИД) го спонзорираше проектот од 71,5 милиони евра, наречен РВ144. 
„Потврдено е дека вакцината има ефикасност од 31,2 отсто во намалувањето на ризикот од хив-инфекција“, ДПА го цитираше тајландскиот министер за здравство Витаја Каевпарадаи, на прес-конференцијата во Банкок во четвртокот. „Исходот претставува многу важно откритие во развојот на хив-вакцината, бидејќи за првпат досега, постои доказ дека хив-вакцината има превентивна ефикасност.“ 
Двете вакцини -- АЛВАК од Санофи Пастер, одделот за вакцини во француското претпријатие за лекови Санофи Авентис, и АИДСВАКС, оригинално направена од американското ВаксГен инк., кое е сега во сопственост на непрофитната Глобални решенија за инфективните болести -- беа употребени во експериментот фокусиран на хив-видовите кои циркулираат во Тајланд. Како и со другите вакцини, ниту една од двете не покажа позитивни ефекти кога се користеше одделно, во претходните тестирања. 
Половина од учесниците во, како што се опишува, најголемиот експеримент за вакцина против ХИВ досега, добија плацебо инјекции. Остатокот добија четири „основни“ дози од АЛВАК и две „додатни“ дози од АИДСВАКС во рок од шест месеци. Сите учесници беа тестирани за ХИВ на секои шест месеци во рок од три години. 
„Имаме 74 инфекции во плацебо групата и 51 во вакцина групата“, изјави за Ројтерс по телефон д-р Џероме Ким, полковник на американската армија, кој помогна во тестирањето. „Иако нивото на заштита што го видовме беше очигледно мало, студијата претставува голем научен напредок.“ 
Со оглед на тоа што студијата се фокусира на видовите на ХИВ познати во Тајланд, не се знае дали пристапот ќе биде ефикасен против повеќе од илјада други видови кои циркулираат во Африка и на други места во светот. Сепак, научниците и властите ја поздравија веста како голем чекор во борбата против сидата, која предизвика смрт на 2 милиони луѓе во светот во 2007 година, според проценките на УНАИДС. 
Шефот на НИАИД Антони Фаучи рече дека истражувачите сега мора да откријат како оваа вакцина може да го намали ризикот од хив-инфекција, предупредувајќи дека е можно да потрае со години додека биде пронајдена поефикасна вакцина против сидата. 
„Ова е почеток на напорите“, рече тој. „Ова ги отвори вратите за нас да прашаме некои многу важни основни научни прашања, како и некои клинички прашања.“
Но, резултатите на обидот, додаде Фаучи, му даваат причина за внимателен оптимизам, бидејќи сега се чини дека има „поголема светлина“ на патот напред. 
„Мораме да ги здружиме најголемите умови и да го осмислиме патот напред“, рече тој. 
