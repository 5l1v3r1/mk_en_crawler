07/09/2004
Од Берат Бужала за Southeast European Times во Приштина – 07/09/04
Спорот околу воведувањето на втор мобилен оператор во Косово и понатаму останува нерешен, додека министрите на Владата и официјалните претставници на Агенцијата за регулација на телекомуникациите (АРТ) сé уште не се согласиле за тоа кој е надлежен да донесе одлука за ова прашање. 
По извештајот на меѓународните ревизори во кој беа изнесени жестоки критики во врска со начинот на водење на процесот, косовскиот министер за транспорт и телекомуникации, Зеф Морина, во август објави дека одлучил да го поништи тендерот. Но, шефот на Агенцијата за регулација на телекомуникациите, Антон Бериша, ја оспори оваа одлука и вети дека ќе му издаде дозвола на победникот на тендерот. 
Словенечко-косовскиот конзорциум Мобикос беше прогласен за победник на 28-ми јуни. Сепак, исходот беше веднаш оспорен од страна на косовскиот премиер Бајрам Реџепи, како и од претставниците од САД и од Велика Британија. Шефот на Американската канцеларија во Косово, Марси Рис, рече дека „потенцијалните инвеститори ќе сакаат да знаат дали овој процес е спроведен на професионален и транспарентен начин“. 
УНМИК го овласти ирското претпријатие ХЕЛМ да ги провери процедурите што биле следени за тендерот. Работејќи под покровителство на Централната ревизорска канцеларија, меѓународните експерти од претријатието открија сериозни грешки во начинот на кој бил воден тендерот. 
„Ако овие недостатоци не бидат елиминирани, тендерот ќе мора да се поништи“, препорачуваат експертите. 
Според експертите на ХЕЛМ, Бериша и официјалните претставници на АРТ не направиле записници од работата на специјалистите кои имаа задача да ги проценат понудите од претпријатијата кои учествуваа на тендерот. Бериша изјави дека од „безбедносни причини“ ги форматирал сите компјутери и ги уништил сите документи на експретите кои учестуваа во проценката. УНМИК сега побара покренување на правна постапка против одборот на АРТ за прикривање на податоци. 
Заедно со Мобикос на тендерот учествуваше и американското претпријатие Western Wireless International, во партнерство со косовското претпријатие ИПКО. Двата конзорциуми се натпреваруваа и во Словенија, како и во Косово. 
Мобител, словенечкиот партнер во конзорциумот што победи на тендерот, инсистира на тоа дека поднел „квалитетна понуда“ и дека спорот е на штета на корисниците на мобилната телефонија во Косово со тоа што го одложува воведувањето на современи услуги. 
По состанокот со заменик-шефот на УНМИК, Чарлс Брејшо, и со шефот на правната канцеларија на УНМИК, Александар Борг Оливие, Бериша рече дека одлучил да го одложи потпишувањето на договорот за две недели. 
„Победникот на тендерот или ќе биде објавен во рок од две недели или АРТ нема повеќе да постои. Ова прашање повеќе не може да се одложува“, го цитираат Бериша локални извори.
Косовскиот кабинет и УНМИК ја поддржаа одлуката за поништување на тендерот. „Телекомуникациите се пренесена надлежност и Морина има право да преземе секаков чекор во врска со тендерот за мобилен оператор, вклучувајќи го и неговото поништување“, рече Мечтајлд Хенеке, портпаролката на УНМИК.
