20/01/2005
БЕЛГРАД, Србија и Црна Гора -- Сретен Лукиќ, еден од четворицата српски полициски и армиски генерали кои ги бара Хашкиот трибунал, наводно, размислува да се предаде. Во средата (19-ти јануари) Б92 цитираше неименувани извори од Владата дека српските власти остваруваат одделни разговори со тројца од обвинетите генерали и дека е постигнат договор со Лукиќ. Српската Влада негираше дека преговара со обвинетите.
Исто така во средата, партиите на етничките Албанци во општината Прешево одлучија засега да не учествуваат во Координативното тело за јужна Србија на српската Влада. Белград претходно овој месец го предложи тоа со цел да се намалат тензиите во областа, по убиството на еден тинејџер - етнички Албанец од страна на српските граничари. (Данас - 20/01/05; Танјуг, Б92, Бета - 19/01/05)
