14/08/2006
Од Георги Митев-Шантек за Southeast European Times во Белград – 14/08/06
По тригодишното политичко пазарење, српската влада се согласи со приватизацијата на својата единствена најголема скапоценост -- државното нафтено претпријатие „Нафтна индустрија Србије“ (НИС). Владата ќе го продаде малцинскиот пакет акции, истовремено задржувајќи ја контролата над стратешкото донесување одлуки. 
Продажбата ќе се случи во неколку фази. Во првата тригодишна фаза, државата ќе му продаде на својот стратешки инвеститор 25 отсто од акциите на НИС. Инвеститорот потоа мора да инвестира 250 милиони американски долари за да се стекне со 37,5 отсто од акциите. На овој начин, двата главни партнери ќе имаат еднаква количина акции. Малцинските акционери, пак, ќе имаат 18,3 отсто, а вработените во претпријатието 6,7 отсто. 
Како резултат на ова, стратешкиот инвеститор ќе купи акции од државата на пазарот на секундарните обврзници, за да дојде до сопствеништво од 49 отсто. 
„Рајфајзен инвестментс“ и „Мерил Линч“ се консултантите за тендерот, кој треба да биде распишан во септември, а ќе заврши на почетокот од 2007 година. Досега, интерес покажаа „Хеленик Петролеум“, унгарски МОЛ, австриски ОМВ, полски ПКО, рускиот гигант „Лукоил“ и „Израели корпорејшн“. Ако едно од овие претпријатија одлучи да вложи пари за НИС, тоа само може да се надева дека ќе стане мнозински сопственик во втората фаза, помеѓу 2009 и 2010 година. 
Оваа компликувана процедура беше отстапка за социјалистите, чија парламентарна поддршка е потребна за малцинската влада на премиерот Воислав Коштуница да преживее. И покрај тоа што условите на тендерот бараат светски познато претпријатие со стабилна репутација, критичарите на планот велат дека е мала веројатноста сериозен инвеститор да биде заинтересиран за малцинскиот пакет без моќ за донесување одлуки. 
Во меѓувреме, вработените и синдикатите се гледаат на губитничката страна од планот. Вишокот вработени ќе го напуштат најбогатото српско претпријатие со 200 евра надоместок за секоја година од работниот стаж. Наспроти тоа, вработените што ги напуштија другите приватизирани државни фирми добија повеќепати поголем надоместок. 
Статусот на малцинските акционери, исто така, останува несигурен. Претставникот на „Рајфајзен инвестмент“, Радос Илинчиќ, рече дека тие веднаш ќе ги добијат акциите и ќе можат да ги продадат по загарантирана цена -- и покрај тоа што не се знае кога акциите ќе бидат ставени на берзата. Со купување на малцинските акции, во еден момент странците ќе може да станат и мнозински акционери. 
Во теорија, приватизацијата е добра за потрошувачите. Но, Србите најверојатно нема наскоро да уживаат во одредени олеснувања. Забраната за увоз на дериватите на суровата нафта ќе трае до крајот на оваа година и потоа ќе бидат воведени царински давачки. Како резултат на тоа, Србите ќе мора да продолжат да ги полнат своите резервоари со бензин од понизок квалитет, произведен од домашните рафинерии. 
