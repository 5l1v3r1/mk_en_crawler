18/11/2004
Од Јоргос Анагностопулос за Southeast European Times во Атина – 18/11/04
Грчката Влада повикува на дијалог за начините за подобрување на образовниот систем, кој моментно го држи последното место помеѓу образовните показатели во еврозоната. 
Овогодинешниот извештај на ЕУ покажува дека Грција, во споредба со преостанатите земји во Унијата, заостанува во реализирањето на целите на Лисабонската стратегија -- програмата за трансформација на Европа во економија на знаење до 2010 година. 
Грција треба допрва да воспостави систем кој ќе ги обучи младите луѓе да одговорат на предизвиците и потребите на ерата на глобализацијата, велат официјалните претставници. Постојниот образовен систем не обезбедува ниту солидно општо образование. 
Со цел да ги реши овие проблеми, Министерството за образование ги проучува образовните системи и реформите во другите земји и го избра финскиот систем -- кој ужива голем успех во спроведувањето -- како работен модел. Според официјалните претставници, финскиот систем обезбедува генерална основа за знаењето и специфични професионални вештини потребни за натпревар на пазарот. 
Реорганизирањето на грчкиот образовен систем ќе бара голем број интервенции, велат експертите. Наставниот план мора да се модернизира со нови учебници и концепти. Мора да се воведе најнова технологија. Конечно, на образовниот систем му е потребен сигурен метод за тестирање на резултатите и добивање повратна информација. Секоја фаза -- без оглед дали се работи за градинките, основните или средните училишта -- треба да биде континуирано оценувана. 
Едно од најгорливите прашања е задолжителното образование, кое мора да биде проширено од 9 на 12 години, со цел да се исполнат меѓународните стандарди. Тоа не е проблем за урбаните области. Во руралните делови на Грција, сепак, голем број деца не остануваат во училиштата повеќе од шест години, за да им помагаат на своите семејства. 
Според министерството, Грција мора да усвои ефикасен систем на образовна администрација и контрола. Истовремено, Владата планира промените да ги воведува постепено, со цел транзициониот процес да не предизвика големи нарушувања. 
