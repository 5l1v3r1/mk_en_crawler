28/01/2009
AТИНА, Грција -- Фармерите ја прекинаа својата блокада на мостот што го поврзува полуостровот Пелопонез и Коринт доцна во вторникот (27-ми јануари), враќајќи ја во употреба една од најважните патни врски на Грција. Но, масовните протести на фармерите влегоа во својот десетти ден во средата, попречувајќи го сообраќајот на главните патишта низ земјата и на пограничните премини со Бугарија, Македонија и Турција. Фармерите бараат повисоки субвенции, подобри пензии, загарантирани минимални цели на нивните производи, намален повратен ДДВ и пониски цени на горивото.
Во меѓувреме, контролорите на авионскиот сообраќај во средата започнаа 24-часовен штрајк, во знак на солидарност со фармерите, и покрај судската одлука со која штрајкот беше прогласен за нелегален. Аеродромите откажаа десетици меѓународни летови во средата изутрина, иако домашните летови продолжија да се одвиваат нормално.
Во другите вести, полицијата во вторникот уапси 25 лица, вклучително и свештеник, двајца лекари и еден армиски офицер, за наводно симнување од Интернет на детска порнографија. Апсењата уследија по координираната полициска операција во седум големи градови, вклучително и во Атина, Солун и Патрас. Полицијата вели дека тие дејствувале по информацијата што ја добиле од Интерпол. (Катимерини, Вима, Елефтерос типос, Ројтерс - 28/01/09; Aнтена, In.news, АФП, Флеш, АНА-МПА, ДПА, СНН, АП - 27/01/09)
