19/04/2007
БРИСЕЛ, Белгија -- Членовите на меѓународната Контакт-група планираат да се состанат во Москва во петок (20-ти април) во обид да постигнат договор за планот на претставникот на ОН Марти Ахтисари за Косово. Меѓународните новински агенции ги цитираа западните дипломати дека ЕУ и САД ќе се обидат да ја убедат Русија да го прифати планот како единствено возможно решение. Вториот состанок на групата, која ја сочинуваат Велика Британија, Франција, Германија, Италија, Русија и САД, е закажан за следната среда.
Рускиот министер за надворешни работи, Сергеј Лавров, во четвртокот го посети Белград. По разговорите со српскиот претседател Борис Тадиќ, тој рече дека Москва, постојана членка на Советот за безбедност на ОН, го поддржува ставот на Србија и смета дека треба да има континуирани преговори со посредство на ОН помеѓу Србија и косовските Албанци. Кина, другата постојана членка, во средата издаде слична изјава.
Во другите вести, објавени се детали во врска со смртта на двајцата демонстранти од етничките Албанци за време на демонстрациите за независност во февруари во Приштина. Според прелиминарниот извештај демонстрантите биле убиени со гумени куршуми РБ1 од италијанско производство, испалени од страна на романската полиција од близина. Истражителите велат дека гумата се стврднала со текот на годините, претворајќи ги куршумите во смртоносно оружје. Муницијата, произведена во 1991 година, има краток рок на траење од само три години. (Бета - 19/04/07; AП, АФП, Ројтерс, Б92, Танјуг, РТС, Косова лајв - 18/04/07)
