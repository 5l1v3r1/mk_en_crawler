07/03/2005
Од Арди Пулај за Southeast European Times во Тирана -- 07/03/05
На крајот од минатиот месец Албанија објави дека ќе го зголеми бројот на мировници во Ирак. Официјалните претставници на Министерството за одбрана потврдија дека уште 50 војници ќе му се приклучат на контингентот од 70 војници во Мосул како дел од меѓународната коалиција, со што нивниот вкупен број ќе биде 120.
Оваа одлука, дел од целокупното реструктуирање на албанската единица, ќе стапи на сила за време на ротацијата во април. Тогаш војниците што моментно ја отслужуваат воената задача од шест месеци во Ирак ќе се вратат дома. 
Албанија, која има аспирации за членство во НАТО, моментно има вкупно 200 војници во Ирак, Авганистан и Босна и Херцеговина. Земјата претставува цврста поддршка на американската политика во Ирак и е една од четирите нации кои продонесуваат со војници во борбената фаза на Операцијата за одржување на слободата. Нејзините сили во Ирак дејствуваат под американска команда и имаат неборбена улога, главно патролирајќи на аеродромот во Мосул. 
Во соопштението на албанскиот Министерски совет се вели дека 120 војници претставуваат „оптимален број“ потребен за земјата да ја исполни својата мисија според стандардите на НАТО. Како дел од промените, еден албански официјален претставник ќе стане ден од командата на коалициските сили, вели Владата.
Одлуката уследи по гласањето во Парламентот во ноември 2004 година да й се овозможи на земјата да й се приклучи на мировната мисија на ЕУ во Босна и Херцеговина (БиХ), која ги презеде одговорностите од НАТО во декември. Седумдесет албански војници служат како дел од Бригадата за Југоисточна Европа (СЕЕБРИГ), формирана во 1998 година, во која учестуваат Албанија, Бугарија, Хрватска, Македонија, Грција, Италија, Словенија, Романија, Турција и САД. СЕЕБРИГ создаде координативни напори помеѓу земјите кои не беа членки на НАТО во тоа време.
Албанската улога во мировните операции има силна поддршка од јавноста и се смета за суштинска во напорите на земјата за влез во евроатланските структури. Нејзиното членство во програмата на НАТО Партнерство за мир претставува чекор кон интеграцијата во Алијансата. Истовремено, Албанија работи со Хрватска и со Македонија во рамките на иницијативата на Јадранската повелба, со која трите земји-аспиранти за членство во НАТО се согласија да соработуваат во постигнувањето на нивната заедничка цел за влез во Алијансата. 
