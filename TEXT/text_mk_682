11/11/2005
(Разни извори – 04/11/05 - 11/11/05)
Aлбанија можеби нема да може да го реализира проектираниот економски раст од 6 отсто оваа година поради тешката енегетска криза, предупреди централната банка. Истата ги повика властите да преземат мерки и да ја минимизираат зависноста на земјата од хидроелектричните централи, единствениот домашен извор на енергија. 
*** 
Надворешниот трговски дефицит на Босна и Херцеговина се зголеми на 2,9 милијарди евра од јануари до октомври 2005 година, забележувајќи пораст од 8 отсто за период од една година, објави Централната банка на БиХ. Само во октомври, надворешниот трговски дефицит изнесуваше 347 милиони евра, зголемување за 12 отсто за една година. 
*** 
Романија ќе добие 49 милиони евра финансиска помош од ЕУ за реконструкцијата на патната и железничката инфраструктура оштетена во големите поплави ова лето, објави комесарот за локална политика на ЕУ, Данута Хебнер. Парите ќе бидат доделени преку Инструментот за структурна политика за предпристапната програма. 
*** 
Единаесет странски кандидати испратија писма на намери за приватизацијата на Војвоѓанска банка, петтата по големина банка во Србија во однос на капиталот, објави министерот за финансии, Млаѓан Динкиќ. Тој не ги откри имињата на странските банки, велејќи само дека четири понуди дошле од Грција, две од Италија и Франција, по една од Полска и Унгарија и една од италијанско-германско-австриска група. 
 *** 
Aлбанската влада и мисијата на ММФ предводена од Истван Шекели, започнаа прелиминарни разговори за нов договор. Тригодишната Програма за намалување на сиромаштијата и олеснување на економскиот раст од Фондот, во вредност од 42,7 милиони американски долари, треба да заврши овој месец. 
*** 
Хрватското претпријатие Плива, најголемиот фармацевтски производител во Централна и Источна Европа, ги заврши првите девет месеци од годинава со загуба од 34 милиони американски долари. За споредба, претпријатието забележа нето профит од 107 милиони американски долари за време на истиот тој период во 2004 година. Плива падот му го припишува на неуспешното отворање на преставништвото во САД, кое претпријатието беше принудено да го продаде оваа пролет. 
*** 
Бугарскиот парламент ги усвои измените на законот за акцизите и персоналниот данок на доход, кои ќе влезат во сила во 2006 година. Даночните стапки за горивото, цигарите и алкохолот ќе бидат зголемени, додека даночната група на најнискиот приход ќе биде елиминирана. 
*** 
Европската инвестициона банка го објави потпишувањето на договорот со две турски финансиски институции, „Кочбанк“ и „Коч финансал киралама“, глобален заем во висина од 100 милиони евра за финансирање на мали и средни претпријатија во Турција. Парите ќе бидат искористени за проектите во индустрискиот, туристичкиот и услужниот сектор. 
