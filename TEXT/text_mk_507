15/04/2013
Светла Димитрова за Southeast European Times во Софија -- 15.04.13
Додека балканските земји се борат со економската неизвесност и се обидуваат да го подобрат квалитетот на живеење на граѓаните, неколку влади имплементираа стратегии за борба против една од причините за сиромаштијата: високата стапка на ученици кои го напуштаат училиштето.
Во регионот, илјадници ученици не го завршуваат своето школување, особено средното училиште. Образовните власти велат дека високите стапки на напуштање на училиштето резултираат со недостаток на добивка од јавните инвестиции и создаваат бариера за економски раст, вработувања, продуктивност и конкурентност. Кога учениците кои го напуштиле училиштето бараат работа, тие се соочуваат со прашања за нивните квалификации, што води до помалку можности за работа, сиромаштија и општествена исклученост.
Бројот на ученици кои го напуштаат училиштето во Бугарија се намали за речиси 50 отсто во последните четири години, а Министерството за образование предложи нова програма за намалување на стапката на предвремено заминување од образовниот систем до 2020-та година.
Во учебната 2011-2012-та година, 4.761 бугарски ученици го напуштиле училиштето, во споредба со 8.820 во 2008-2009-та година. Разните мерки, поддржани од неколку стотици милиони евра од државниот буџет и ЕУ, придонесоа за намалувањето.
Над 80 милиони евра беа потрошени во периодот помеѓу 2007-та и 2010-та година за да се обезбеди дневна ужина и чаша млеко или чај за учениците во прво до четврто одделение и за оние кои се во подготвителните групи и одделенија во текот на училишните денови.
Над 14 милиони евра се издвоени за учебната 2012-2013-та година за да се обезбеди превоз за приближно 63.000 ученици кои живеат во подалечните места или во места каде што локалните училишта се затворени. Вкупно 563 училишта биле затворени во периодот меѓу 2005-та и 2009-та година како резултат на демографски, социјални и економски проблеми, во споредба со 119 во текот на изминатите четири години.
„Невработеноста, ниските приходи, намалениот стандард на живеење и сиромаштијата ставаат многу деца во тешка ситуација, што доведува до зголемен ризик од отпишување од училиште“, велат од бугарското Министерство за образование во стратегијата.
Главна цел е да се намали процентот на лицата на возраст од 18 до 24 години кои не го завршиле средното образование и не се на обука, на не повеќе од 11 отсто.
Во 2012-та година, бројот на лица кои се отпишале од училиште изнесувал 12,7 отсто во таа старосна група, малку понизок процент од просекот на ЕУ кој изнесува 12,9 отсто.
Во 2011-та година, речиси половина од сите бугарски државјани и 52 отсто од децата биле изложени на ризик од сиромаштија или општествена исклученост, вели ЕК во нејзиниот последен квартален преглед на вработувањето и социјалната ситуација во земјата.
Од министерството за образование велат дека сé поголем број на ученици го напуштаат училиштето бидејќи нивните семејства се преселиле во странство. Невработеноста и економските проблеми принудија голем број на Бугари да бараат можности за работа во други земји од ЕУ.
Катја Димитрова, директорка на средното училиште „Петко Р. Славејков“ во Видин во северозападниот дел на Бугарија, изјави дека децата во таквите семејства често се соочуваат со сериозни образовни потешкотии по нивното враќање дома.
„Сега имаме две семејства кои се вратија од Грција“, изјави таа заSETimes. „Според нивната возраст, нивните деца треба да бидат во шесто одделение, но ние ги ставивме во петто. Сепак, нивното знаење не одговара на тоа ниво. Значи, ние ќе мора да се погрижиме тие да добијат дополнителна помош за да можат да го достигнат нивото“.
Во целиот регион, стапката на напуштање на училиштето кај ромските деца е особено висока.
Податоците од ромските невладини организации и политички партии во последниве години покажуваат дека 90 отсто од ромските деца се запишани во основно училиште. Сепак, само околу 40 отсто завршуваат, и не повеќе од 20 отсто се запишуваат во средно училиште.
„Ромските деца имаат особено мали шанси за завршување на средното образование во Централна и Источна Европа“, вели Организацијата за образование, наука и култура на ОН во својот глобален мониторинг извештај „Образование за сите“ за 2012-та година. Според тоа истражување, „само 6 отсто од Ромите на возраст од 14 до 18 години се запишани во средно образование во Бугарија и помалку од 7,3 отсто во Романија“.
Тодор Валчев, 30-годишен Ром од Бугарија, и Рамбо Рушидов, 25-годишен Ром од Македонија, морале да го напуштат училиштето по завршувањето на основното образование бидејќи морале да им помогнат на своите семејства.
„Моите родители беа невработени, па морав да работам за да заработам малку пари“, изјави Валчев заSETimes. „Имам помала сестра, која исто така го напушти училиштето. Таа се омажи“.
Рушидов, кој има три деца, изјави заSETimesдека „не е сигурен дали тие ќе одат на училиште ако ситуацијата во која живеат Ромите не се смени“.
Националната стратегија за вработување на Република Македонија за 2011-2015-та година предвидува два нови ромски информативни центри и стипендии за 2.400 ученици Роми на годишно ниво.
Во Србија, статистичките податоци се, исто така, загрижувачки: 85 отсто од Ромите го напуштаат училиштето предвреме и немаат основно образование. Министерството за образование ангажираше асистенти Роми во училиштата за да им помогнат на децата во учењето, интеракцијата со соучениците, како и во надминување на јазичната бариера.
„Обврска на секој родител е да го запише своето дете на училиште и да му обезбеди шанса да се едуцира. Ромските деца се запишуваат на училиште и почнуваат да присуствуваат на часовите, но после извесно време ги губиме“, српскиот помошник министер за образование Зоран Костиќ, изјави заSETimes.
Тој рече дека министерството, во соработка со ЕУ, промовираше образовни проекти за млади постари од 15 години кои не го завршиле нивното основно образование.
„Ние овозможуваме основно образование и писменост, но исто така нудиме можност за учење на некој занает. Ова е одлична шанса да се овозможи подобар живот за тие луѓе преку едукација, за поголеми шанси за вработување и начин за излез од сиромаштијата“, рече Костиќ.
Во Босна и Херцеговина (БиХ), каде средното образование не е задолжително, над 46 отсто од ромските ученици се откажуваат пред да матурираат.
Речиси 32 отсто од полуматурантите во БиХ (возраст 6-15 години) не го продолжуваат своето образование во средно училиште. Иако земјата има речиси постигнато универзално основно образование, процентот на деца запишани во основно училиште, 4 отсто во 2011-та година, според извештајот на Развојната програма на ОН, е во пораст во последниве години.
Во отсуство на национална програма за спречување на оваа појава, секое од 14-те различни министерства за образование во земјата има различен приод. Тие вклучуваат предупредување на родителите и нивно подложување на прекршочна постапка за тоа што не ги запишале децата.
Основното училиште „Џемалудин Чаушевиќ“ во Сараево е едно од малкуте училишта кои нудат скратена настава за учениците од сите возрасти.
„Ова е напорна работа, бидејќи немавме наставна програма од министерството, па моравме сами да направиме“, Хаса Албиновиќ, директорка на училиштето, изјави заSETimes, додавајќи дека околу 80 отсто од учесниците се Роми. “Сметаме дека тоа е важно за сите училишта да работат кон вклучување на оваа маргинализирана заедница.
„Ромите често не се добро вклучени во училишната култура, но и кога се, тие се соочуваат со други пречки за да останат на училиште“, рече таа, главно, повикувајќи се на социо-економските услови кои го прават посетувањето на наставата низок приоритет за многу ромски семејства.
„Тие имаат големи семејства и често се без работа, дом, здравствено осигурување“, рече таа. Училиштето не добива финансиска поддршка од владата, освен двата неодамнешни грантови од канцеларијата на градоначалникот.
Во 2010-та година, УНИЦЕФ започна кампања за превенција и намалување на непосетувањето настава и напуштањето на училиштето во 38 романски училишта. До крајот на првата година, 60 отсто од децата изложени на ризик од напуштање го подобрија нивното присуство. Во половина од учесничките училишта стапката на напуштање се намали за 15 до 40 отсто во споредба со претходните две години.
Овие резултати го охрабрија УНИЦЕФ да ја прошири програмата во 2011-та година во други 103 училишта. Повеќе од 50.000 студенти беа вклучени во кампањата „Да одиме на училиште“.
„Ворлд вижн“, христијанска хуманитарна организација фокусирана на благосостојбата на децата, работи во Романија од 1990-та година, со повеќе од 350.000 деца и возрасни.
„„Ворлд вижн“ ќе продолжи да го поддржува пристапот на децата во руралните средини до квалитетно образование“, изјави Даниела Буздучеа, директор за застапување на „Ворлд вижн“, заSETimes. „Покрај тоа, фондацијата има за цел да започне пилот механизам за спречување на напуштањето на училиштата, со спојување на сите релевантни локални образовни и социјални актери: училиштето, семејството и социјалните сервиси“.
 Дописниците Менексе Токјај во Истанбул, Бојана Миловановиќ во Белград, Елиза Роналдс-Ханон во Сараево, Габриел Петреску во Букурешт и Клаудија Лутовска во Скопје го дадоа ссвојот придонес во овој напис. 
 Која е најдобра стратегија за да се убедат учениците да го завршат средното образование? Споделете го вашето мислење во делот за коментари. 
