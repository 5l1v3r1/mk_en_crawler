11/04/2006
ЛУКСЕМБУРГ -- Советот за стабилизација и асоцијација на ЕУ во понеделникот (10-ти април) предупреди дека Хрватска прекршува некои свои обврски од Договорот за стабилизација и асоцијација (ДСА), во врска со пазарот на недвижности. Според изјавата објавена по состанокот на Советот во Луксембург, Загреб не ги почитува одредбите од ДСА, кои предвидуваат недискриминаторски третман на сите граѓани на ЕУ во купувањето на недвижен имот во Хрватска.
Исто така во понеделникот, генералниот секретар на НАТО, Јап де Хоп Шефер, ја истакна потребата за зајакнување на јавната свест и поддршка за членството на Хрватска во НАТО. Неговата изјава беше дадена за време на посетата на хрватските новинари на седиштето на Алијансата во Брисел. 
Во другите вести од понеделникот, властите го потврдија присуството на смртоносниот вирус Х5Н1 на птичјиот грип кај мртвиот лебед пронајден во Загреб пред една недела. Птицата беше откриена во близина на крајбрежјето на реката Сава. (Вечерњи лист - 11/04/06; веб-страница на ЕУ, ХИНА, ХРТ, Index.hr - 10/04/06)
