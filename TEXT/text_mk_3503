09/11/2006
(Sofia Echo - 09/11/06; Софиска новинска агенција, Дневник, Europe.bg - 08/11/06; Новинска агенција Фокус - 02/11/06; AФП, Софиска новинска агенција - 01/11/06; Новинска агенција Фокус, Софиска новинска агенција - 19/10/06)
ЕУ треба да биде пофлексибилна во врска со крајниот рок за затворање на своите единици 3 и 4 на нуклеарната централа Козлодуј, објавија бугарските медиуми во средата (8-ми ноември), наведувајќи го извештајот на известувачот на Европскиот парламент (ЕП) за земјата, Џефри ван Орден. 
За време на своите разговори за пристап со ЕУ, Бугарија се согласи да ги затвори двата реактори од 440 мегавати, од времето на Советскиот сојуз, пред нејзиниот закажан влез во Унијата на 1-ви јануари 2007 година. По затворањето на единиците 1 и 2 во 2002 година и претстојното затворање на единиците 3 и 4, последните две единици на Козлодуј -- помодерните 1.000-мегаватни реактори -- ќе останат во функција. 
Претходно овој месец бугарскиот министер за економија и енергија, Румен Овчаров, ја алармираше Европската комисија (ЕК) за намалувањето на извозот на струја на земјата порано од планираното, поради проблемите со снабдувањето со јаглен. 
„Ние го намалуваме снабдувањето со струја на регионот со цел да ја обезбедиме домашната потрошувачка и тоа неизбежно ќе создаде проблеми за земјите во регионот“, рече министерот на 1-ви ноември. 
Исклучително важно за Бугарија е да обезбеди доволно енергетски резерви за задоволување на домашните и регионалните потреби, се цитира Ван Орден од неговиот нацрт-извештај, и истовремено додава дека безбедноста е главен приоритет и не треба да се прави компромис околу тоа. 
Неговиот апел не е прв. Членовите на Европскиот парламент, Романа Јордан Цижељ, од Словенија и Едит Херцог од Унгарија, изнесоа слично барање минатиот месец, наведувајќи ја потребата за гарантирање на регионалната стабилност. Тие укажаа на тоа дека крајниот рок на 31-ви декември за затворање на единиците 3 и 4 треба да биде продолжен до крајот на август 2007 година. 
„Бугарија моментно извезува електрична енергија кај сите свои соседи“, рекоа парламентарците. „Дури и да се дозволи ограничена замена на генерирањето со високозагадувачките фабрики за лигнит, недостатокот од струја во регионот е сигурен.“ 
Покрај прашањето на Козлодуј, во извештајот на Ван Орден се вели и дека Бугарија ќе ги спроведе барањата наведени во мониторинг извештај на ЕК од 26-ти септември, со цел да се избегне активирање на заштитните клаузули. Софискиот весник Дневник објави дека во документот се повикува Софија да покаже видливи резултати во борбата против организираниот криминал и корупцијата, како и да се осигури максимална транспарентност во процесот на приватизација, во назначувањето на високите позиции во јавната администрација и во судството. 
Покрај тоа, на ЕУ й е потребно уверување дека Бугарија може да гарантира дека финансиските средства што ги добива од блокот ќе бидат соодветно апсорбирани и дека Бугарите ќе имаат лесен пристап до овие пари, Софиската новинска агенција го цитираше нацрт-извештајот. 
