12/02/2010
(AФП, Дојче Веле, ББС, АКИ, РФЕ/РЛ, Фена, новинска агенција Фокус - 11/02/10; Б92 - 10/02/10; AФП - 09/02/10; Радио Србија - 08/02/10)
Игнорирајќи ги предупредувањата од меѓународната заедница, парламентот на Република Српска (РС) во средата (10-ти февруари) усвои закон кој може да го отвори патот за иден референдум за независност на ентитетот, уште повеќе дестабилизарајќи ја Босна и Херцеговина (БиХ).
Амандманите на законот за референдуми -- кои ги предложи владејачкиот Сојуз на независните социјалдемократи (СНСД) на премиерот на РС Милорад Додик -- беа одобрени по дводневна вжештена дебата во собранието со 83 пратеници. Новата легислатива беше усвоена со 46 наспрема 16 гласови и шест воздржани. Босанските членови на парламентот на РС го бојкотираа гласањето, тврдејќи дека законот ги крши Дејтонскиот мировен договор и Уставот на БиХ.
Законот им дозволува на граѓаните на ентитетот со кој управуваат Србите да одржуваат референдум за националните прашања, истовремено покривајќи само неколку технички аспекти, како што е процедурата на гласање и начинот на кој може да се свика референдум. Истиот не специфицира кога може да се организира референдум или кои прашања може да се постават. 
Додик постојано се закануваше дека ќе свика референдум за независноста на РС ако автономијата на ентитетот биде доведена во прашање. Иако не упати директни сецесионистички закани во последниве месеци, тој го покрена прашањето на референдумот во декември кога парламентот на РС ја отфрли одлуката на високиот претставник Валентин Инцко за продолжување на мандатите на странските судии и обвинители кои работат во босанските судови.
Додик во вторникот негираше дека новиот Закон за референдуми и граѓански инцијативи има цел да го олесни отцепувањето на ентитетот од БиХ или да го крши Дејтонскиот договор. 
„Сакаме да го усвоиме законот, а потоа да свикаме референдум за поддршка на Дејтонскиот мировен договор и одлуките што го потцепуваат“, рече тој. 
Додик честопати ги оспорува надлежностите на Инцко, највисокиот меѓународен претставник, кој -- според Дејтонскиот договор -- има надредени овластувања во БиХ, како што е можноста да наметнува закони и да отпушта избрани функционери.
Премиерот на РС -- моментно под истрага од страна на странските обвинители за наводна вмешаност во корупција -- инсистира на тоа дека нема потреба од меѓународно присуство во правниот систем на земјата. Граѓаните на ентитетот, вели Додик, треба да одлучуваат за сите вакви прашања.
Законот беше одобрен и покрај постојаните предупредувања на меѓународната заедница дека референдумите за вакви прашања може уште повеќе да ја поткопаат стабилноста на БиХ.
„Иако референдумот може да биде легитимен механизам во вистински околности, истиот може да биде и контрапродуктивен, дури и провокативен, кога ќе се користи за исполнување на теснопартиска агенда“, се вели во соопштението на Американската амбасада во Сараево во вторникот. „Соединетите Држави ќе го сметаат за провокативен секој референдум кој ја загрозува стабилноста, суверенитетот или територијалниот интегритет на Босна и Херцеговина.“
Инцко, наводно, ги предупредил водачите на партиите на босанските Срби, кои го поддржаа законот, дека усвојувањето на овој референдум би значело понатамошна изолација на РС од европската и светската заедница.
