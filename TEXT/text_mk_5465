12/07/2010
Од Наташа Радиќ за Southeast European Times во Загреб -- 12/07/10
Целта на овогодинешниот Хрватски самит -- состанок на високо ниво на регионалните водачи, претставници на ЕУ и НАТО -- беше да ја покажат заедничката подготвеност за регионална соработка. Петтиот годишен самит се одржа во петокот (9-ти јули) и саботата во Дубровник. 
Хрватската премиерка Јадранка Косор ги пречека 15-те премиери и министри за надворешни работи, како и комесарот за проширување на ЕУ, Штефан Филе. 
„Хрватска и Југоисточна Европа, во поглед на нивниот вредносен систем, му припаѓаат на евроатланското семејство и сосема е природно тие да бараат иднина на ЕУ и НАТО. Ние треба да соработуваме и да си помагаме меѓу себе на патот кон интеграцијата и да покажеме колку сме сериозни“, рече Косор во нејзиниот говор на отворањето. 
На самитот присуствуваа премиерите на Франција, Франсоа Фиљон; на Бугарија, Бојко Борисов; на Албанија, Сали Бериша; на Полска, Доналд Туск; на Косово, Хашим Тачи; и на Словенија, Борут Пахор. 
Хрватскиот претседател Иво Јосиповиќ рече дека самитот „исто така [ја промовира] Хрватска во регионот и во Европа“. 
Сепак, регионалната хармонија беше видливо нарушена од фактот што српскиот претседател Борис Тадиќ реши да не присуствува. Присуството на висока косовска делегација, предводена од Тачи, ја одврати српската делегација од учество.
Пахор го критикуваше потегот. „Ние треба да сториме сé што е во наша моќ за да го продолжиме дијалогот, иако тоа не е секогаш лесно.“ 
Словенечкиот премиер, кој доби пофалби за решавањето на проблемите на неговата земја со соседна Хрватска, се обиде да ја промовира перспективата во ЕУ за регионот. 
„Го повикувам Брисел да не ја игнорира Босна и Херцеговина, Косово и Македонија“, рече Пахор, додавајќи дека е клучно ЕУ да му обезбеди јасна слика за својата интеграциска иднина на регионот. 
Водачите, исто така, разговараа за влијанието на светската економска криза, бидејќи поголем дел од земјите се погодени од истата. 
