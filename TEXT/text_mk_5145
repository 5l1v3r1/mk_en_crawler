08/07/2009
Од Јонилда Коци за Southeast European Times во Тирана – 08/07/09
Владејачката Демократска партија (ДП) повторно ќе ја предводи владата, откако ги здружи силите со малата левичарска коалиција Социјалистичко движење за интеграција (СМИ). СМИ освои четири клучни места на парламентарните избори на 28-ми јуни. 
Договорот, постигнат во саботата (4-ти јули), беше одобрен од СМИ на вонредната партиска конференција во вторникот. 
„Имајќи ја предвид економската криза низ која поминува земјата и проценувајќи ја важноста на политичката и институционалната стабилност ... со историска и патриотска одговорност ја прифаќам поканата“, рече претседателот на СМИ, Илир Мета, по договорот.
Според прелиминарните резултати, местата на СМИ -- заедно со 70-те места на коалицијата Алијанса за промени, предводена од ДП -- й ги даваат на коалицијата потребните 71 место за формирање влада. Опозициската коалиција Унија за промена, предводена од социјалистите на Еди Рама, освои 65 места.
Премиерот Сали Бериша од ДП рече дека новата влада ќе биде наречена „влада на интеграција“ и ќе се фокусира на евроатланскиот пристап -- приоритет за ДП и СМИ. 
„Да бидеме реални, ова е најсоодветната опција за земјата: да има цврста, ефикасна и силна влада, но и цврста опозиција“, рече Бериша.
Евентуалната коалиција со социјалистите ќе й дадеше на земјата влада која ќе беше премногу кревка, рече Мета. Според локалните медиуми, тој сака членови на СМИ да бидат поставени на претседателската позиција во парламентот и на чело на две министерства.
Рама рече дека овој договор е „најодвратниот договор“ во последниве 18 години демократија во Албанија.
„Иако напорите за пребројување на секој глас на опозиција се сé уште во тек, Илир Мета побрза да послужи како патерица за паднатиот министер, задржувајќи ја владата на Гердец, како што ја нарекуваше пред само шест дена“, рече Рама во саботата.
Централната изборна комисија (ЦЕЦ) сé уште не ги објави своите официјални резултати. Поради неколку случаи на конфликт, официјалните резултати може многу да задоцнат.
Една од најжестоките дебати се води во регионот Фиери, каде што се проверува процесот на пребројување на гласовите. Во понеделникот СП се закани дека ќе ги игнорира конечните резултати ако не биде прогласена за победник во регионот. Прелиминарните резултати покажуваат дека СП има девет места, по што следи ДП со шест. 
