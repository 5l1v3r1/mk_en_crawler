13/03/2012
Билјана Пекушиќ за Southeast European Times во Белград -- 13.03.12 
За поголем дел српски граѓани, купувањето стан е недостижна цел. Со просечна плата од 400 евра, купувачите тешко дека размислуваат кој кредит да го изберат. Почесто се работи за тоа кој кредитор воопшто би ја разгледал нивната апликација. 
„Тие не се скапи станбени кредити поради високите каматни стапки; [тоа е] поради непристојните цени на квадратен метар“, рече за SETimes генералниот секретар на Здружението на српски банки, Верољуб Дугалиќ.
За квадратен метар, просечната цена на стан во Белград изнесува 2.000 евра. За стан од 70 метри квадратни, 20-годишен кредит -- рати без камата -- изнесува повеќе од 500 евра на месец.
„Ни треба стан, но мојата сопруга и јас не се осмелуваме да подигнеме [заем] бидејќи еврото е поскапо во Србија“, рече за SETimes Дарко Лакитиќ од Белград. Тој е млад лекар, со месечна плата од 550 евра.
Каматните стапки за станбени кредити во евра се движат меѓу 4 и 8 отсто годишно, додека банките тврдат дека нема услови за нивно намалување. Кредити во локалната валута се на располагање преку банката Сосиете женерал, но каматната стапка е 17,63 отсто.
Србија има недостаток од 20.000 до 30.000 нови станови годишно, но гради помалку од 10.000. Министерот за просторно планирање, животна средина и рударство, Оливер Дулиќ, ја опиша ситуацијата како катастрофална за градежништвото и индустријата на градежните материјали. Тој ја обвинува за овој недостаток на градење станови Народната банка на Србија, која го ограничи кредитирањето, принудувајќи ги купувачите да депонираат 20 отсто од вкупната сума на кредитот во кеш, наместо 10 отсто како претходно. 
„Продажбата на станови е намалена за скоро 30 отсто“, рече Дулиќ за SETimes. 
Од средината на минатата година, бројот на одобрени комерцијални кредити се намали за 15,3 отсто. Пред овој кредитен теснец, се продаваа околу 1.000 станови годишно во малите градови. За разлика од тоа, во цела Србија минатата година, имаше само околу 2.000 договори.
За да й помогне на градежната индустрија, владата усвои декрет за олеснување во купувањето субвенционирани станови, нудејќи пониска каматна стапка за сите, вклучително и за паровите на возраст над 45 години. Претходно, на располагање беа само 20-годишни кредити. Сега има и 30-годишни кредити.
„Иако цените на имотот во светот паднаа повеќе од 50 отсто поради кризата, во Србија и покрај намалената продажба, продавачите не сакаат да се откажат од профитот“, рече за SETimes економската аналитичарка Радојка Николиќ. 
Споредбите покажуваат дека во Загреб и Љубљана, просечната плата бара од потенцијалниот сопственик на стан да работи десет години за да купи стан од 60 метри квадратни. Во Србија, на истото лице ќе му требаат 20 години.
Продажбата на станови е намалена и во Хрватска, но од поинаква причина, презаситеноста од расположливи станови. Изградени се скоро 50.000 станбени единици, за кои нема купувачи. Хрватска ужива градежен бум во последниве години, но економската криза зеде данок врз заштедите на клиентите. Така, во последниве три години цените се намалија повеќе од 15 отсто, и се проценува дека тие ќе паѓаат уште во текот на следните пет години. Во Загреб, цената на квадратен метар падна од 2.050 евра на 1.750. 
Членството во ЕУ во 2013 година може да привлече некои купувачи, но не доволно. „Тоа ќе бидат заинтересираните странци, но тие сигурно нема да ги купат сите станови што се сега празни и губат на вредност“, рече за SETimes Вјекослав Долац, сопственик на градежно претпријатие од Дубровник.
Во Црна Гора, продажбата на станови е буквално на нула. Цените се пониски за 30 отсто, во споредба со „златната“ година 2007, кога налета бран руски купувачи. Пет години подоцна, веќе нема странски купувачи, а за локалното население цените се премногу високи.
Владата започна кампања „1.000 плус“ за да ги реши станбените проблеми на младите луѓе, но интересот е мал. Бројот на нови станови што се продаваат е намален за повеќе од 60 отсто. Купувачите просто немаат пари, иако просечната цена е 1.200 евра за квадратен метар.
„Продаваме стан од 68 метри квадратни за 70.000 евра, но немаме муштерии девет месеци“, рече за SETimes жителката на Подгорица, Смиљана Дедиќ. Нејзиното семејство го купи својот дом пред четири години за 83.000 евра, но е принудено да го продаде бидејќи Дедиќ ја изгуби својата работа.
