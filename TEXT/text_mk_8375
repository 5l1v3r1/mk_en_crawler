19/12/2011
Енди Дабилис за Southeast European Times во Атина -- 19.12.11
Оваа година нема Божиќна елка на плоштадот Синтагма, во срцето на Атина, местото каде што пред шест месеци полицијата употреби солзавец и палки на луѓето кои протестираа поради кратењата на платите, даночните зголемувања, намалените пензии и отпуштањата. 
Учениците ги украсија дрвјата на плоштадот со обоени и изработени рециклирани конзерви и украси, додека Грците се обидуваат да слават -- најдобро што можат -- алтернативен Божиќ на штедењето. По една година во која 320.000 луѓе ги изгубија своите работни места, а 500.000 ја напуштија земјата во потрага по подобар живот, тоа не е она што Св. Никола, заштитникот на Божиќ, го имаше на ум.
Исто така, има помалку светла и знаци на празникот, бидејќи градот и многу од неговите жители, како и низ цела Грција, не можат да си го дозволат Божиќ и се потиштени наместо да пеат за радост, а трговците стравуваат дека ќе се приклучат на долгата листа на повеќе од 100.000 луѓе кои затворија. 
Бонусите за јавните службеници беа скратени за 75 отсто, па дури и вообичаено многу посетените трговски улици имаа помалку купувачи.
Работниците, исто така, добија удар со тоа што „солидарниот“ данок на доход стана поголем од нивниот бонус, уништувајќи им ги нивните планови за купување.
Коалициската влада се обидува да преговара за втора финансиска помош од 130 милијарди евра, откако првата од 109 милијарди која дојде со придружни мерки на штедење, создаде длабока рецесија и се чини дека трајно ќе го намали животниот стандард на сите, освен на грчката богата елита и политичари.
Бизнисот им оди катастрофално на многу сопственици на продавници. Во Леонидас чоколатес во близина на Синтагма, продавачката Теодора Пападаки рече дека бизнисот е намален за 40 отсто, а редовните купувачи и претпријатија ги намалуваат нарачките. 
„Ова не е нешто што се купува секој ден како леб и млеко“, рече таа за SETimes. „Тие сакаат да се чувствуваат подобро и да трошат, но имаат толку многу сметки“, воздивна таа. 
Во блискиот Монастираки, до туристичката област Плака, редица продавници и улични занаетчии продаваат евтини производи повеќе отколку големите продавници. Катирена Чуреа (33), поминува покрај нив само со една кеса. Во истата таа носи чорапи кои ги купила со кредитна картичка.
„Купувам помалку работи и ги бројам металните пари“, рече таа за SETimes, додавајќи дека, како и многу други, ги скратила или елиминирала подароците за пријателите и семејството оваа година, зашто мора. 
Во Синтагма, која е лишена од среќа и покрај напорите на децата да надоместат за тоа што владата не обезбеди украси низ улицата од парламентот, Дедо Мраз е седнат на сцената веднаш до запуштената, застојана фонтана која е центарот на градот. 
Водата не течеше, но река деца успеаја да се пробијат за да ги кажат своите Божиќни желби. 
„Не сакам ништо посебно“, рече едно момче на микрофонот, што предизвика смеење. „Ќе го запомнам тоа“, рече Дедо Мраз, што предизвика уште еден сладок момент на ретко олеснување. Неговите муштерии се смееја, за разлика од момчето кое напиша до телевизиска станица дека сака јадење, а други му напишаа на Дедо Мраз дека сакаат нивните родители да најдат работа. 
Но, со оглед на тоа што Божиќ е сезона на комерцијализација, исто колку и на духовност, дури и нелегалните имигранти дејствуваа -- продавајќи фалсификувана стока на тротоарите од улиците, обидувајќи се да ги привлечат купувачите кои ѕвереа во излозите и поминуваа покрај нив без да купат и покрај распродажбите од 70 отсто и повеќе. 
Во една населба, Али Расалад (26) од Пакистан, стави пет механички Дедо Мразовци, но немаше купувачи за играчките кои се продаваа за 3-4 евра. Еден маж се ценкаше и рече дека ќе плати само едно евро, но Расалад одмавна со главата во знак на „не“.
„Дојдов тука за подобар живот“, рече тој за SETimes. „Не знаев дека нема да најдам работа тука.“
Скромниот Божиќ беше евидентен и во населбите, макар што многумина се обидуваа да внесат малку расположение. Во постариот центар Перистери, на десет минути возење со метро од центарот на градот, пејачите на Божиќни песни се обидуваа да предизвикаат некаков дух од традиционалните песни пред публиката на свои врсници.
Подолу по улицата, на околу еден километар од парламентот, каде што пратениците и вработените згрнуваат целосни бонуси, истовремено одрекувајќи им ги на другите, група студенти стоеше пред мала црква на крајот од улицата Ерму, облечени како Дедо Мраз, пеејќи.
Луѓето запираа, обидувајќи се да го доловат моментот, трепетот на младоста осликана на нивните лица, сеќавајќи се на подобри времиња. Студентите беа предводени од Јури Керимјан (20), Ерменец кој израснал во Спарта, каде што знаат за неверојатни тешкотии. 
„Сакаме да донесеме одредено чувство на радост за луѓето да почувствуваат дека е Божиќ“, рече тој за SETimes. „Во овие времиња, не е добро да се мисли на себе“, рече тој. 
