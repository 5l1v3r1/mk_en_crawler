24/11/2011
Марија Паравантес за Southeast European Times во Атина -- 24.11.11
Прво ова беше познато како данок на солидарност. Потоа стана данок на имот. Сега, со кратењето на платите и повисоките даноци, многу станари во грчките апартмани не се во состојба да ги плаќаат трошоците за месечно одржување на зградите.
Во ситуација кога поголем дел од населението живее во урбаните станбени згради, честа практика е секој сопственик на стан да ги преземе обврските на домар во период од една година.
Домарот е одговорен за поправките на зградата, одржувањето, безбедноста, чистењето, средувањето на зелените површини, одржувањето на лифтот, заштитата од штетници, сметките за струја и вода и за собирање пари за купување во зима на нафта за греење. Сега никој не ја сака оваа одговорност бидејќи многу сопственици и станари одбиваат, или не се во состојба, да плаќаат. 
Ако сопствениците не плаќаат за нафта за греење, дури и оние кои плаќаат во еден момент ќе останат без греење откако нафтата ќе се потроши. 
„Нема поента“, рече жителот на Халандри Јоанис Захаропулос. „Едноставно немам време да ги бркам луѓето да платат, или да се расправам со сите поплаки. И во никој случај нема да платам од сопствен џеб.“
Во минатото, домарите на зградите добиваа многу мала плата за своите услуги. Денес во повеќето згради е договорено сите да се менуваат по ред.
Една сопственичка на зграда, која се именуваше како Елена Х., рече дека изгубила еден станар бидејќи никој од другите станари не ги плаќале трошоците за одржување или сметките за греење. Сопственичката на зграда покрај морето во Палио Фалиро се прашува како ќе издаде стан без греење.
Друг актуелен домар, Катерина, се жали дека плаќа од сопствениот џеб за трошоците за греење на нејзината зграда. „Дури и да знаете кој не платил, но го користи греењето, што можете да направите, да ги дадете на суд и на крајот да платите уште повеќе?“ 
Во обид за кратење на трошоците, сопствениците во една зграда во центарот на Атина одлучија самите да чистат. 
„Во зградата има шест станови“, рече Софија, 32-годишен архитект, која минатата година го презеде својот ред како домар. „Секој од нас може да ги чисти деловите пред вратата и секоја недела, еден од нас може да го чисти влезот. Тоа ќе ни заштеди 100 евра месечно.“ 
Костас Стратис, менаџер за продажба во „Диксонс саутист јуроп“ изјави за SETimes дека има значителен пораст во продажбата на апарати за климатизација, и тоа меѓу 20 до 100 отсто во некои случаи. 
Стратис, кој го претставува претпријатието за малопродажба Котсоволос со 102 продавници во Грција, истакна дека купувачите се позаинтересирани за алтернативните решенија за греење, кои се покажаа поисплатливи. 
„На пример, со клима-уред од инвертерски тип, потрошувачите може да постигнат значителни заштеди во споредба со конвенционалниот греен систем.“
„Купувачите се свртуваат кон алтернативите видови греење“, додава Димитрис Мамалис, машински инженер во Кокотас, еден од најголемите дистрибутери на разладни и грејни тела на Мицубиши. 
„Луѓето сериозно размислуваат за замена на своите стари грејни тела на гас со систем на греење со пелети, кој е поисплатлив.“
