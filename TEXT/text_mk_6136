29/12/2011
Бедрана Калетовиќ за Southeast European Times во Сараево -- 29.12.11
Кога Дедо Мраз носи подароци, задоволството е видливо на детските лица. Најславниот Дедо Мраз во Босна и Херцеговина, Драган Дивљак, или Секо како што е општо познат, носи насмевка на детските лица повеќе од 30 години. 
„Порано поминував низ градовите на санка, облечен во мојот црвен костум, и им давав подароци на децата. Денес повеќе нема санка, таквата традиција е изгубена, но дарувањето на децата е сé уште обичај“, рече Дивљак за SETimes. 
Дури и денес, кога светската економска криза донесе сиромаштија на вратите на бројни семејства во БиХ, неколку невладини организации се борат да донесат насмевка на лицето на секое дете.
Децата на Земјата, со седиште во Тузла, заедно со неколку слични невладини организации во БиХ, води програма „Една слатка, едно дете“, веќе шест години. 
„Целта е да се обезбеди новогодишно пакетче за децата од пониските социјални слоеви, за и тие да ја искусат празничната сезона во потполност“, рече за SETimes волонтерката Ирма Баштиќ. 
Баштиќ и нејзините колеги собираат слатки во продавниците каде што граѓаните им ги донираат за оваа цел. 
„Традицијата Дедо Мраз да им дава подароци на децата, доби ново значење за време на кризата. Дедо Мраз [работи] под услови на рецесија“, рече за SETimes волонтерот Ивица Гојчин.
Но, за некои, подароците не се сé што се бара. 
За Детското село на мирот во Турија, новогодишните прослави се секогаш малку поразлични. Невладината организација се грижи за околу 150 дечиња без семејство и старателство, давајќи им љубов и сигурност во семејно опкружување.
„Сакам моите две сестри и јас да останеме заедно, да не нé раздвојат и секогаш добро да се согласуваме“, рече 12-годишната Ѓула, која дојде од село пред три месеци, откако починаа нејзините родители.
Селото беше изградено од германската фондација „Рудолф Валтер“, заедно со локалната заедница. За празниците се прават подароци од децата во Германија и се испраќаат во селото.
„Најважна работа е да се има некој што мисли на вас, некој кој ја цени вашата работа и сака да ви помогне во вашите напори да го направите животот на овие деца подобар“, вели Амра Рамадановиќ, психолог во селото.
