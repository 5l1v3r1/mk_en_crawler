22/12/2009
БУКУРЕШТ, Романија -- Актуелниот претседател Трајан Башеску од Либерално-демократската партија (ПДЛ) во понеделникот (21-ви декември) положи заклетва за вториот мандат. За време на неговиот говор по повод инаугурацијата, тој уште еднаш ја опфати програмата за промени и реформи, слично како на почетокот од својот мандат во 2004 година. „Мојата цел ќе биде модернизирање на Романија," истакна Башеску (58), објаснувајќи дека „ова значи претворање на [романското] членство во ЕУ, во секојдневна реалност за сите Романци. „Тој исто така укажа дека очекува парламентот да го одобри новиот кабинет, предводен од кандидатот за премиер Емил Боц, кога ќе биде ставен пред пратениците на гласање за доверба в среда. 
Меѓутоа, Националната либерална партија (ПНЛ) во понеделникот објави дека нема намера да ја поддржи новата влада. Од таму истакнаа дека нејзините членови во парламентот ќе гласаат против кабинетот од истите причини поради кои Боц изгуби на гласањето за доверба минатиот месец, со што падна владата. Овој пат, и покрај тоа, ПДЛ и Демократскиот сојуз на Унгарците, партии кои го сочинуваа новиот кабинет, се чини дека имаат доволно поддршка за да го преживеат гласањето за доверба. Нивното владејачко мнозинство, сепак, ќе биде многу тесно. (Романиа Либера, Евениментул Зилеи - 22/12/09; АФП, Медиафакс, Агерпрес - 21/12/09)
