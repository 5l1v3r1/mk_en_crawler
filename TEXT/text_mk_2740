06/12/2005
Од Игор Јовановиќ за Southeast European Times во Белград -- 06/12/05
По разговорите со српските претставници во Белград шефот за безбедност на ЕУ, Хавиер Солана, рече дека ќе дојде време, во односите помеѓу Србија и Црна Гора и ЕУ, кога целосната реализација на соработката со Трибуналот ќе стане неопходна. Солана додаде дека е постигнат одреден напредок, но истакна дека „соработката не е целосна“. 
За време на неговата посета на Белград во понеделникот (5-ти декември) Солана се состана со претседателот на Србија и Црна Гора Светозар Маровиќ, со српскиот претседател Борис Тадиќ и со премиерот Воислав Коштуница, со српскиот заменик-премиер Мирољуб Лабус, со министерот за надворешни работи на Србија и Црна Гора, Вук Драшковиќ, со црногорскиот претседател Филип Вујановиќ и со премиерот Мило Ѓукановиќ, како и со водачот на црногорската опозициска Социјалистичка народна партија, Предраг Булатовиќ. 
Главната обвинителка на Меѓународниот кривичен трибунал за поранешна Југославија (МКТЈ), Карла дел Понте, сака Белрад да екстрадира неколку обвинети -- од кои главен е генералот на босанските Срби, Ратко Младиќ. Министерот за одбрана на Србија и Црна Гора, Зоран Станковиќ, кој во понеделникот допатува во Вашингтон, рече дека „врз основа на последните проверки Младиќ, најверојатно, не се крие во некој објект на војската“. Сепак, тој додаде дека ако се случи такво нешто, Младиќ ќе биде уапсен и предаден на Хашкиот трибунал. 
Солана рече дека ЕУ целосно ќе соработува со специјалниот претставник на генералниот секретар на ОН за разговорите во врска со статусот на Косово, Марти Ахтисари. Тој истакна дека соработката помеѓу Белгради и Приштина „е од суштинска важност“. Солана рече дека заштитата на малцинствата, верското и културното наследство и прашањето на стандардите ќе „бидат основен сегмент на разговорите“. 
Тој, исто така, рече дека во разговорите со црногорските власти и опозицијата тој добил впечаток дека откако Венецијанската комисија ќе го обезбеди својот извештај до крајот на месецов, ќе може да започне дијалог помеѓу владата и опозицијата во врска со условите за организирање на референдум за независност на Црна Гора. 
Според Солана ЕУ понудила да биде посредник во дијалогот -- под услов и двете страни да се согласат со тоа -- со цел да се постигне согласност за тоа кои се најдобрите услови и кога е најдобро време да се одржи референдумот. 
Вујановиќ и Ѓукановиќ му рекоа на Солана дека властите ќе организираат референдум за статусот на државата кој ќе ги исполни меѓународните стандарди, со почитување на предлозите на „партнерите“ однадвор и со „целосен обѕир“ кон зајакнувањето на регионалната стабилност.
