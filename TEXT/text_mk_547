01/04/2013
Мики Трајковски за Southeast European Times во Скопје -- 01.04.13
Додека балканските земји продолжуваат да работат на проширување на своето економско присуство на меѓународните пазари, маркетинг експертите поттикнуваат зголемување на инвестициите насочени кон брендирање на домашните производи. Промотивните напори кои создаваат уникатни имиња и слики во главите на потрошувачите ќе им помогнат на балканските земји да предизвикаат корпоративен раст и да обезбедат подобрување на туризмот, велат експертите.
Глобалното признание на балканските производи ќе биде значаен чекор за регионот и може да помогне да се стимулира развојот на другите индустрии и брендирањето на дополнителни производи, истакнуваат аналитичарите.
„Брендирањето на еден производ кој е препознатлив и популарен во еден регион ќе доведе до поголем број на потрошувачи“, изјави Синиша Пекевски, експет за брендирање во СИ Комуникации во Скопје, заSETimes. Исто така, потребна е една добра маркетиншка промоција која ќе доведе до промоција на самата земја, а тоа ќе донесе развој на локалната и регионалната економија“.
Филип Петровски, директор на маркетинг компанија „Адвентиџ Криејшнс“ во Скопје, изјави заSETimesдека владите може да обезбедат заштита со заштитна марка, со цел да им помогнат на компаниите да спречат нивните производи да бидат копирани, но компаниите треба да развиваат сопствени стратегии за да го прошират досегот на нивните брендови.
„Државата може да помогне само со зајакнување на сопствениот имиџ во Европа и пошироко, како и да обезбеди еднакви услови за конкуренција во областа на трговија со другите земји“, рече Петровски.
Петровски рече дека меѓународното ширење на домашните брендови треба да започне со градење на препознатлив бренд на соседните пазари.
„Македонија може да биде препознаена преку производи кои имаат географско потекло од овие територии .... Оризот од Кочани, гравот од Тетово, компирот од Берово, јаболкото од Преспа, сирењето, исто така, може да бидат заштитени според географското потекло“, вели Петровски.
Србија има успех со познатите брендови меѓу кои Спајс С, Јафа и Штарк. Експертите велат Хрватска има постигнато поголем напредок во брендирањето од другите земји во регионот, бидејќи континуирано работи на промоција на своите производи.
„[Хрватските] компании „Јана“ и „Дукат“ имаат силна положба на пазарите во регионот и пошироко, поради промовирањето на нивните производи“, вели Пекевски. „Другите земји како Албанија и Косово сè уште [заостануваат] во оваа област, а средствата за промовирање на производите се многу мали“.
Миоград Костиќ, експерт за брендирање и менаџмент консултант од Белград, изјави заSETimesдека само мал број на производи од Балканот можат да се најдат во најголемите европски и светски пазари.
„Поради тоа балканските земји треба да се здружат во еден поголем систем на трговија и да станат глобален добавувач на производи кои потекнуваат од таму“, рече Костиќ.
Владата на Македонија неодамна најави дека ќе понуди субвенции за брендирање на производите.
„Има субвенции за земјоделците кои ќе ги продаваат своите производи на преработувачи кои произведуваат брендирани производи“, рече владиниот портпарол Александар Георгиев. „Апелираме да се зголеми интересот за брендирање на земјоделските производи бидејќи на тој начин тие производи полесно ќе се продаваат и ќе добијат подобра цена на пазарот“.
Во Босна и Херцеговина, има над 160 производи кои ги исполнуваат условите за да добијат сертификат за оригинални производи. Со програмата на Црна Гора „Најдоброто од Црна Гора - Квалитетот на Европа“, 74 производи од 14 компании добија сертификати.
Компаниите мора да покажат доказ за географското потекло на нивните производи со цел да се добијат ознаки.
Без соодветно брендирање, производите можат да бидат украдени од страна на други компании. Во 90-тите, Македонија не го заштити соодветно својот производ Ајвар од црвена пиперка. Словенија го ребрендираше како свој и го заштити со заштитна марка.
Словенија и Хрватска се обидуваат да го решат спорот околу словенечкиот бренд Крањски колбас. Најмалку три хрватски компании за обработка на месо под тоа име го произведуваат и продаваат заштитениот словенечки бренд.
 Откако Словенија поднесе барање за заштитена ознака за потеклото од ЕУ за месниот производ во 2012-та година, хрватските власти поднесоа приговор до Европската Комисија, оставајќи на Брисел да се обиде да го реши спорот.
„Хрватската бизнис комора и производителите на Крањскиот колбас ги собраа сите релевантни историски докази врз кои се темели жалбата, а Министерството за земјоделство ќе [помогне за зајакнување] на хрватската страна во овој процес“, Мирослав Кускуновиќ, портпарол на хрватското Министерство за земјоделство, изјави заSETimes.
Во прашање е повеќе од националната гордост. Според владата, производството на Крањскиот колбас во земјата изнесува 13 милиони евра годишно.
Експанзијата на брендирани производи, исто така, може да го зголеми развојот на туризмот, Воислав Занетиќ, професор по медиуми и комуникации на Универзитетот во Белград, изјави заSETimes.
„Сè што им овозможува на туристите да се чувствуваат добро во друга земја помага за развој на туризмот. За потребите на туризмот, самата земја треба да биде брендирана, а брендираните производи сигурно можат да помогнат во тоа. На пример, Швајцарија. Туристите одат таму не само за да ја видат земјата, туку и за да ги пробаат производите кои се произведуваат таму“, рече Занетиќ.
Владите треба да им помогнат на домашните компании со намалување на даноците и обезбедување на поволни кредитни линии за стимулирање на инвестиции во новите напори за производство и брендирање, рече Занетиќ. Тој додаде дека, исто така, потребни се инвестиции за обука на маркетинг менаџерите и технолозите, „кои можат да помогнат во процесот на брендирање и промоција на домашните производи“.
Тошо Чачороски, менаџер на хотелот Силекс во Охрид, изјави заSETimesдека брендирање може да донесе многу приходи од туризмот во Македонија.
„Македонија сè повеќе се признава како земја на виното и вински тури се организираат низ земјата“, изјави Чачороски. „Виното станува сериозен фактор кој може да привлече туристи. Затоа Македонија треба да ги брендира своите специфични производи, а резултатот од тоа сигурно ќе биде позитивен во однос на привлекувањето на туристи“.
„Првото нешто што сакаат да го направат туристите кои доаѓаат во Охрид е да ги пробаат македонските производи, за кои прочитале на интернет“, изјави Охриѓанката Рита Миленковска. „Тие сакаат да го пробаат македонското црвено вино, македонското тавче гравче или охридската пастрмка. Многу туристи доаѓаат специјално за тоа. Потребна е подобра промоција, која сигурно ќе доведе до поголем број на туристи“. ** Според вас, кој домашен производ ќе биде популарен на глобалниот пазар и зошто? Кажете ни го вашето мислење со поставување на коментар долу. 
