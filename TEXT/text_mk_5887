13/12/2010
Од Линда Карадаку за Southeast European Times во Приштина -- 13/12/10
Околу 12,000 лица мораа да бидат евакуирани од нивните домови во северна Албанија овој месец, откако патиштата се претворија во порои вода и 14,000 хектари земјиште околу надојденото Езеро Скадар беа преплавени.
Повеќе од 90 припадници на Косовските безбедносни сили (КСФ) се во северна Албанија да помогнат во евакуацијата, медицинската помош, транспортот и распределбата на помош. 
Ибрахим Шала, директор за односи со медиумите, изјави за SETimes дека 59 припадници на КСФ беа испратени на 2-ри декември, по што следеа десетици други на 7-ми декември. 
„Таму има 59 припадници на КСФ, со опрема и транспортни возила. Ние испративме војници двапати: 59 војници првиот пат, со целосна техничка поддршка, медицинска поддршка, камиони, спасувачки чамци, нуркачи до нуркачка опрема, целосна единица за пребарување и спасување“, рече Шала. 
Министерот на КСФ, Фехми Мујота, и командантот Сулејман Селими на 6-ти декември го посетија Скадар, и се состанаа со албанскиот министер за одбрана, Арбен Имами.
„Тие ги посетија единиците на теренот и се состанаа со министерот Имами и направија проценка на ситуацијата. На 7-ми декември, испративме 36 дополнителни сили, 15 камиони со војници, три амбулантни возила од Косовската здравствена федерација и две амбулантни возила на [КСФ] да работат на преземањето и распоредувањето на помошта на терен“, потврди Шала. 
„Нашите војници беа добредојдени таму и беа многу ценети од набљудувачите на НАТО на терен“, вели Шала, додавајќи дека косовските војници ќе продолжат со престојот и помошта сé додека се потребни. 
Косовската влада одвои еден милион евра за да му помогне на својот сосед. Премиерот Хашим Тачи рече дека бил во контакт со албанскиот колега Сали Бериша во врска со ситуацијата. 
„КСФ вршат одговорна работа, патриотска и хумана, за да им помогнат на граѓаните. На Албанија, како никогаш претходно, й е потребна помош за да ја надмине оваа тешка ситуација“, рече Тачи, додавајќи дека дополнително ќе бидат испратени и логистички и медицински единици од Косово. 
Тачи, исто така, апелираше до косовските граѓани во пограничните области да ги отворат своите врати за албанските граѓани, ако биде потребно. 
