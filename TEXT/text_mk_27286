02/12/2009
БУКУРЕШТ, Романија -- Фаворитот за вториот круг од претседателските избори следниов викенд, Мирчеа Џоана, од Социјалдемократската партија (ПСД) вели дека Романија може да очекува нова влада пред Божиќ. Во вторникот (1-ви декември) тој рече дека новата влада ќе биде „компетентна и правична“, наместо да им служи на партиските интереси. Коалицијата меѓу ПСД и Националлибералната партија (ПНЛ) значи дека Џоана, најверојатно, ќе го порази актуелниот претседател Трајан Башеску в недела, отворајќи го патот за претставување на предлозите за владата, за кои веќе се преговара. ПСД и ПНЛ контролираат 65 отсто од сите парламентарни места, а успеаја да обезбедат поддршка и од некои помали партии, како што се Демократскиот сојуз на Унгарците и Демохристијанската народна селска партија.
Во меѓувреме, полицијата, наводно, употреби солзавец во вторникот, откако изби тепачка на митингот на ПСД во Темишвар. Околу 3.000 луѓе се собраа за кампањата на Џоана, пред градската оперска куќа. Проблемот започна кога дојдоа противниците на партијата, поради што полицијата мораше да ги раздвои двете групи. Митингот се совпадна со прославите за националниот празник на Романија. Во Букурешт околу 10.000 луѓе присуствуваа на воената парада. (Гандул, Јурналул национал - 02/12/09; Meдиафакс, Ксинхуа - 01/12/09)
