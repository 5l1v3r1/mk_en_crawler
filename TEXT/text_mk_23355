30/03/2009
AТИНА, Грција -- Владата бара објаснување од канцеларијата на германската канцеларка Ангела Меркел по, како што се покажа, контроверзната изјава во врска со грчкото вето за членството на Македонија во НАТО, објавија грчките медиуми во саботата (28-ми март). Минатата недела Меркел изјави пред германските пратеници дека проширувањето на НАТО е од најголема важност и истакна дека Алијансата „не треба да дозволи одредени земји да воведуваат свои сопствени правила применувајќи вето“. Некои во Атина сметаат дека ова се однесувало на одлуката на Грција за вето на кандидатурата на Македонија за влез во НАТО на самитот на Алијансата во Букурешт минатиот април. Но, извори од кабинетот на Меркел велат дека таа мислела на Русија и нејзиното противење на членството на Украина и Грузија во НАТО. (Катимерини, Елефтерос типос, Макфакс - 28/03/09)
