05/05/2010
(Eуопсервер - 12/03/10; Јуропиан војс - 11/03/10, Eурактив - 08/03/10; AФП, Ајриш тајмс, Ројтерс, Еурополитикс, Еурактив, Еуопсервер - 04/03/10; Европска комисија, АФП, Ројтерс, ДПА, ББС, Њујорк тајмс - 03/03/10)
Водачите на ЕУ ќе се состанат во јуни за финализирање на десетгодишниот економски акционен план за земјите-членки на ЕУ. Предложен од Европската комисија (ЕК), планот -- наречен Европа 2020 -- има за цел поттикнување на растот и вработувањето, и поставува пет мерливи цели. 
Претседателот на ЕК, Жозе Мануел Баросо, вели дека спроведувањето на стратегијата е од суштинска важност за заздравувањето од светската економска и финансиска криза. 
„Европа 2020 се однесува на она што ние мораме да направиме денес и утре за враќање на економијата на ЕУ на вистинскиот пат“, рече Баросо. „Кризата ги откри суштинските проблеми и неодржливите трендови кои повеќе не можеме да ги игнорираме. Европа има растечки дефицит што ја става на ризик нашата иднина.“ 
Но, некои аналитичари не се импресионирани. Тие го доведуваат во прашање начинот на кој се избрани петте цели, како и расположливоста на соодветните инструменти за гарантирање на нивното спроведување. 
Целите ги покриваат вработувањето, истражувањето и развојот, животната средина, образованието и нивоата на сиромаштија. Според овој план, стапката на вработеност на населението во ЕУ на возраст меѓу 20 и 64 година треба да се зголеми на 75 отсто до 2020 година, што е скок од 69-те отсто денес.
Инвестирањето во истражувањето и развојот треба да се зголеми на 3 отсто од БДП на ЕУ. 
Планот, исто така, повикува на исполнување на климатските и енергетските цели на блокот со намалување на емисијата на гасови со ефект на стаклена бавча, на 20 отсто од нивоата во 1990 година. Уделот на обновливите енергетски извори во финалната енергетска потрошувачка ќе биде зголемен на 20 отсто, а енергетската ефикасност треба да се подобри за истиот овој процент.
До 2020 година процентот на напуштањата на училиштата треба да биде не поголем од 10 отсто, како намалување од 15-те отсто денес. Бројот на луѓето во раните 30-ти години со степен или диплома треба да порасне за најмалку 40 отсто, од сегашните 31 отсто.
Последно, стратегијата повикува на намалување на бројот на Европјаните кои живеат под линијата на сиромаштија за 20 милиони луѓе. Ова значи 25 отсто намалување од сегашното ниво на 20 милиони луѓе.
Но, дали планот ќе може да ги оствари своите цели? Аналитичарите од Европскиот политички центар, истакната експертска група со седиште во Бразил, посочуваат на, како што ги сметаат, клучните слаби точки.
„Предложениот механизам на управување е сé уште претежно „мек“, и се потпира на стандарди, набљудување и препораки“, рекоа претседателот и главниот економист на организацијата, Ханс Мартенс и Фабиан Зулеег. „Структурните реформи на јавниот сектор и особено јавните служби, треба да имаат поистакната улога.“
Зулеег ја наведува „нејасната логика на целите“ како една од нејзините главни слабости. Тој го критикуваше планот, велејќи дека „премногу зависи од политичката волја и политиките на земјите-членки“ и дека „предизвиците на јавните финансии и реформите во јавниот сектор не се интегрирани“.
Некои делови од планот на ЕК, исто така, предизвикаа несогласување меѓу водачите на блокот. За време на првичните дискусии во март, некои наводно изразиле противење на предлогот за намалување на сиромаштијата.
„Чувствуваме дека критериумот на сиромаштијата има логика“, ЕУопсервер го цитираше данскиот премиер Ларс Локе Расмузен. 
Водачите на ЕУ се согласија дека унапредувањето на социјалната вклученост, особено преку намалувањето на сиромаштијата, е заедничка цел. Но, рекоа тие, „Потребна е понатамошна работа на соодветните показатели. Европскиот совет ќе се врати на ова прашање на својот состанок во јуни 2010 година“. 
Европскиот совет веќе почна да расправа за деталите на планот, претставен од страна на ЕК на 3-ти март.
