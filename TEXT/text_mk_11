28/03/2005
Од Зоран Николовски за Southeast European Times во Скопје -- 28/03/05
Иако Македонија може да посочи реформи спроведени како подготовка за идно членство во ЕУ и НАТО, економските показатели во земјата заостануваат. Стапката на невработеност изнесува 37 отсто, годишниот пораст на бруто домашниот производ е понизок од 1 отсто, а индустриското производство е во опаѓање. Меѓу позитивните показатели се вбројуваат стабилна валута без инфлација, прецизна монетарна политика и фискален конзерватизам. Владата редовно склучува договори со Светската Банка и ММФ, што е позитивен знак за странските инвеститори, велат експертите.
На 10-ти и 11-ти март во Скопје се одржа Самитот за развој на соработката меѓу земјите од Југоисточна Европа. Главниот исход беше изјавата дека доколку сакаат да станат дел од ЕУ, земјите од регионот не треба да бидат товар за Европа, туку нејзин составен дел. Ова е навистина точно бидејќи членството во ЕУ значи дека претпријатијата во земјите од Западен Балкан ќе се најдат во конкуренција со моќниот бизнис во Европа.
„Искуството не учи дека првиот предуслов за остварување на економски развој е создавање на оперативна пазарна економија “, рече македонскиот претседател Бранко Црвенковски, кој го коспонзорираше самитот заедно со Специјалниот пратеник за проширување на ЕУ, Оли Рен. „Слободно можам да кажам дека земјите од нашиот регион направија големи чекори на патот да постанат современи пазарни економии“. 
Генерално, учесниците на самитот се согласија дека неопходни се инвестиции во инфраструктурата со цел економиите во регионот да се подигнат на повисоко ниво. „За инфраструктурата само во Македонија потребни се 3,5 милијарди американски долари“, рече Шарик Тара, основач на Економскиот форум за Северна и Јужна Европа.
Македонскиот премиер, Владо Бучковски, презеде неколку административни чекори за подобрување на економијата во текот на првите неколку месеци од преземањето на функцијата. Меѓу нив е и назначувањето на Минчо Јорданов за потпретседател на владата, одговорен за координирање на економските сфери. Јорданов е успешен бизнисмен кој го води единственото претпријатие за челик во Македонија, Дуферко-Макстил. Во меѓувреме, поранешниот германски министер за финансии, Тео Вајгел, е клучна личност во тимот економски советници на владата. Бучковски вети дека неговиот тим наскоро ќе излезе со програма за зајакнување на економијата и за привлекување на странски директни инвестиции (СДИ). 
Поголемиот број експерти сметаат дека СДИ се најдобар начин за надминување на актуелната криза и за отворање на нови работни места. За оваа цел, се подготвуваат проекти за разионализирање на процедурата за регистрирање во Македонија. Постоечката пракса во земјата во оваа област е споредлива со другите земји во Источна Европа. Според една студија подготвена од страна на Светската Банка, за регистрирање на една фирма во Македонија потребни се 13 процедури и 48 дена. Споредбено, за регистрирање на една фирма во Република Чешка, земја-членка на ЕУ, потребни се 10 процедури и 40 дена, додека пак во Хрватска, земја-кандидат за членство во ЕУ, потребни се 12 процедури и 49 дена. 
Се чини дека динамиката што Бучковски ја применува во неговиот пристап кон економските прашања ќе даде резултати. Во тек е голема инвестиција од турскиот трговски ланец Коч, а, како што се дознава, Меркатор од Словенија е заинтересиран за инвестирање во изградба на трговски центар. Турски инвеститор гради болница во Скопје. Двата најголеми инвестициски проекти што се очекуваат во иднина се гасоводот АМБО и изградбата на 40 бензински станици од страна на Лукоил од Русија. 
АМБО е американска фирма кој има намера да инвестира околу 1 милијарда американски долари за конструирање на гасовод, кој ќе започне од бугарското пристаниште Бургас и преку Македонија ќе заврши во албанското пристаниште Валона. Оваа линија на движење се поклопува со Исток-Запад Коридор 8. 
„Конструкцијата на гасоводот АМБО ќе започне за 12 месеци, а нафтата ќе започне да тече од Бургас до Валона три до четири години подоцна“, рече претседателот на Конзорциумот на АМБО, Едвард Фергусон, во Софија во декември 2004 година. Македонскиот, албанскиот и бугарскиот премиер во Софија потпишаа декларација која гарантира резализација на овој проект. 
Преговорите за втората голема странска инвестиција во Македонија се веќе започнати. За време на посетата на Скопје на почетокот од март, првиот потпретседател на Лукоил, Димитри Николаевич Тарасов, потврди дека неговата фирма е заинтересирана за купување на хемиската фабрика ОХИС и за изградба на бензински станици. Лукоил оперира во 25 земји во светот и има вработено 120 000 лица. Во Европа, има инвестирано во нафтените индустрии во Австрија, Бугарија, Република Чешка, Унгарија, Романија, Србија и Црна Гора, Словачка и Украина. 
Напорите на земјата да ја трансформира економијата, во некои случаи, наидоа на отпор. Политичарите од опозицијата, како и поголем број експерти, се спротивставија на приватизацијата на најголемото јавно претпријатие за електрични услуги во Македонија, Електростопанство на Македонија, тврдејќи дека тоа ќе доведе до зголемување на цените и дополнително оптоварување на и онака ниските семејни буџети. Владата, пак, вели дека парите од продажбата ќе се вратат во македонската економија преку проекти за развој на инфраструктурата и дека демонополизирањето на енергетскиот сектор е, во секој случај, услов за членство во ЕУ. 
Една поуспешна приказна е новиот заштитен знак на Мобимак, најголемиот оператот за мобилна телефонија во Македонија. Мобимак ќе го промени своето име во Т-Мобил Македонија, како резултат на стратешкото партнерство со германскиот Телеком, сопственик на познатото меѓународно заштитно име.
Забележан е позтивен напредок и во банкарскиот сектор. Од 21 банка во Македонија, 8 се целосно во странска сопственост, што претставува 46,6 отсто од вкупниот капитал и 47,5 отсто од вкупниот финансиски потенцијал на банкарскиот систем“, известува скопскиот неделен весник Капитал. Сепак, може да биде и подобро. Според Капитал, банката Австрија, Рафајзен банката и Финансиската група ДЗИ од Бугарија се меѓу финансиските институции кои гледаат потенцијална можност за инвестирање во Македонија.
Сите показатели укажуваат дека ако една моќна фирма како што е ЕРБ влезе во Македонија, нашата цел -- влез на Дојче банк, една од најмоќните финансиски и банкарски институции -- ќе биде остварена полесно“, вели Бучковски. 
Генерално, економската состојба во Македонија останува тешка, но постојат шанси за напредок. Експертите сметаат дека можноста за користење на средства пред пристапување доколку земјата добие статус на земја-кандидат во декември ќе биде од голема корист за развој на инфраструктурата. Комбинирањето на тие средства со зголемувањето на странските директни инвестиции претставува победнички билет за Македонија. Сепак, со цел да се обезбедат и двете, македонската влада ќе мора да вложи поголем напор за трансформирање на бизнис-климата. Здрава економија е клуч за подобрување на општата состојба во земјата. 
