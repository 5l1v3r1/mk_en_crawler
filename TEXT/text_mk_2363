01/06/2005
(АФП, АП, Ројтерс, РФЕ/РЛ, Фена, Мониторинг на безбедноста на ЈИЕ, Канцерарија на високиот претставник - 31/05/05; EУПМ - 30/05/05)
Одлуката на Националното собрание на Република Српска (НСРС) да го отфли предлогот поддржан од ЕУ за унифицирање на полициските сили на Босна и Херцеговина (БиХ) ја загрозува иднината на земјата, изјави во вторникот (31-ви мај) највисокиот меѓународен претставник Педи Ешдаун. 
По 12-часовна дебата 62 пратеници во НСРС кое го сочинуваат вкупно 83 пратеници гласаа против планот за реструктуирање на полицијата. Само 14 пратеници го поддржаа. Во усвоениот заклучок одредбата со која се дозволува локалните полициски области да ги преминат границите на ентитетите со цел да се подобри ефикасноста на силите во борбата против организираниот криминал и да се намали мешањето на политиката -- која се бараше од ЕУ -- се опишува како „неприфатлива“. 
Брисел го постави полициските реформи како клучен услов за отворање на разговори за Договорот за стабилизација и асоцијација со БиХ, прв чекор кон евентуалното членство. Одбивањето од страна на пратениците на РС значи дека БиХ ќе остане единствена земја во регионот која ниту е поврзана со ЕУ преку некој договор ниту, пак, преговара за таков, рече Ешдаун. 
„Главната одговорност за оваа залудно пропуштена можност е единствено и целосно на владата на РС -- и особено нејзината мнозинска владејачка партија, СДС“, рече тој, додавајќи дека на крајот граѓаните на БиХ, и особено на РС, ќе ја платат цената. Со стопирањето на својот напредок кон интеграцијата во ЕУ, мала е веројатноста земјата да ги добие многу потребните меѓународни инвестиции, нови работни места или шанса за патување во земјите-членки на ЕУ без виза. 
„Патот кон Европа ќе остане затворен за земјата сé додека, како што мора да се случи на крајот, владата на РС не биде подготвена за прифаќање на европските стандарди“, рече Ешдаун. „Можеби тоа не е премногу важно за водачите на РС -- тие имаат работа и официјални пасоши. Тие се среќници. Можат да патуваат слободно низ цела Европа, за разлика од нивните гласачи, кои мора да чекаат на ред за добивање виза. Тие имаат постојани примања, за разлика од нивните гласачи, од кои многумина се невработени.“ 
Уште еднаш, рече тој, „партијата основана од Радован Караџиќ покажа дека не е способна да погледне кон иднината, и уште еднаш фрли сенка врз иднината на целата земја“. Во однос на одфрлањето на француските гласачи на уставот на ЕУ, тој рече дека политичарите во РС не можеа да изберат полош момент за да ја вратат БиХ на опашката во редицата за ЕУ.
Полициската мисија на ЕУ (ЕУПМ) го опиша одбивањето на НСРС на предложениот пакет полициски реформи како „трагедија“ за БиХ. „Последиците ... ќе имаат силно влијание не само за полицијата, туку и за иднината на БиХ во нејзините аспирации за напредок кон ЕУ“, се вели во соопштението на ЕУПМ. 
По изборите од понеделникот, НСРС ја овласти делегацијата претставници на ентитетот да продолжи со разговорите и да најде компромис. 
Но, шефот на делегацијата на Европската комисија во БиХ јасно даде до знаење дека ЕИ нема да се повлече. „Позицијата на ЕУ е јасна и недвосмислена“, Ројтерс ја цитира изјавата на шефот на делегацијата на Европската комисија во БиХ, Мајкл Хемфрис, пред пратениците. „Ова се принципите и за нив не може да се преговара.“ 
