20/12/2010
Од Недељко Рудовиќ за Southeast European Times во Подгорица – 20/12/10
Додека владата веќе усвои план за исполнување на условите на ЕУ -- особено оние поврзани со решителната борба против организираниот криминал -- аналитичарите велат дека дојде време за спроведување на реформите. 
Во петокот (17-ти декември) Европскиот совет й додели на Црна Гора кандидатски статус за членство во ЕУ. Но, таа одлука не гарантира лесен пат кон пристапувањето во Унијата. 
За да се добие датум за отпочнување на преговорите за членство, Црна Гора мора да исполни седум услови -- хармонизирање на изборниот закон со уставот; зајакнување на административниот капацитет и независност на судството; борба против корупцијата и организираниот криминал; зајакнување на слободата на медиумите, зголемена соработка со цивилниот сектор, претежно невладините организации; спречување на дискриминацијата; и изнаоѓање остварливи решенија за затворање на кампот за бегалци во предградието на Подгорица.
„Улогата на владата е да изгради систем кој се потпира на сигурни и професионални институции, систем кој гарантира владеење на правото, обезбедувајќи сигурност и заштита на поединците, малцинствата, имотот, и сите други права и слободи ... Секој мора да го заврши својот дел“, рече премиерот Мило Ѓукановиќ. 
Министерот за надворешни работи, Милан Рочен, се согласува. „Кандидатскиот статус претставува само предквалификација за европската трка. Мораме да ги мобилизираме во европскиот фронт сите црногорски умови.“
Политичката аналитичарка Далиборка Уљаревиќ изјави за SETimes: „Ова е почеток на справувањето со вистинските проблеми, при што нема простор за реформска симулација. Сега имаме голема можност да отпочнеме со решавање на недостатоците на црногорското општество со помош од ЕУ и да го обликуваме демократското општество. Важно е што сега не можеме да ја испуштиме шансата, бидејќи нема да имаме ваква прилика наскоро.“
Таа оценува дека условите на Брисел се повеќе од патоказ за добивање датум за преговорите. „Сé додека членовите на владата седат со криминалци, бизнисмени и други контроверзни луѓе, нема да има решителна борба против криминалот. Видливи резултати ќе има кога обвинителството, полицијата и судството, ослободени од политички и други влијанија, ќе почнат да работат само во согласност со законот.“
Стево Мук од невладиниот институт Алтернатива вели дека Брисел й даде поддршка на Црна Гора за нејзиниот стратешки правец и награда за изминатите напори, но ќе биде тешко да ги исполни условите на ЕУ.
„Претходно Црна Гора не се решаваше да изврши реформи кои во суштина го загрозуваат организираниот криминал и корупцијата. Но, јас не верувам дека ситуацијата ќе се промени преку ноќ, но верувам дека владата ќе мора да стори нешто. Отворањето истраги против високи официјални претставници ќе биде од најголема важност“, рече Мук за SETimes. 
Претседателот на Европското движење во Црна Гора, Момчило Радуловиќ, вели дека кандидатскиот статус претставува голема обврска. 
„Имаме огромна работа во која мора да се вклучи целиот капацитет на општеството“, рече Радуловиќ, посочувајќи дека ЕУ сака конкретни резултати.
Претседателот на опозициското Движење за промени, Небојша Медојевиќ, вели дека владата не може да ги исполни условите на ЕУ без учество на опозицијата. 
„Прашањето е дали Црна Гора има политичка волја за борба против организираниот криминал и корупцијата, како и за да ги направи потребните реформи во судството, кои ќе обезбедат доволен степен независност за овој важен сегмент од власта.“
