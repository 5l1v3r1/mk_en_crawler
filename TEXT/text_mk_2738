06/10/2005
Од Душан Косановиќ за Southeast European Times во Белград - 06/10/05
Министрите за надворешни работи на ЕУ на нивниот самит во Луксембург заклучија дека Србија постигнала значаен напредок во демократските реформи. Во понеделникот (3-ти октомври) тие дадоа зелено светло за започнување на разговорите со Србија и Црна Гора (СЦГ) за Спогодбата за стабилизација и асоцијација (ССА). Овој значаен настан симболички се поклопува со еден важен датум - петтата годишнина од демократската револуција во октомври 2000 година со која беше симнат од власт Слободан Милошевиќ. 
Разговорите за ССА треба да започнат на 10-ти октомври, кога комесарот за проширување на ЕУ, Оли Рен, ќе го посети Белград со цел да им ја презентира нацрт-спогодбата на властите во земјата.
Успешното завршување на преговорите за ССА би й донеле уште позначајна финансиска поддршка на Србија и Црна Гора од блокот од 25 членки, рече Рен пред својата посета. И што е уште поважно, тоа би й го олеснило пристапот на земјата на заедничкиот европски пазар, рече тој, при што зголемениот увоз би бил темелот на економскиот развој на СЦГ. 
Рен рече дека започнувањето на разговорите за пристапување би требало да го охрабри Белград да заземе поконструктивен пристап кон прашањето за идниот статус на Косово. Што се однесува до референдумот на Црна Гора за отцепување, позицијата на ЕУ е дека мора да се почитува Уставната повелба, вклучувајќи ја и одредбата во врска со евентуалниот референдум за иднината на државата заедница. 
Британскиот новинар и публицист Миша Глени, кој учествуваше на белградската конференција насловена како „Србија - пет години подоцна“, за Б92 изјави дека во Луксембург во тек е комплицирана операција. Резултатот, рече тој, претставува обид да се избегнат сериозните проблеми на Балканот. „Хрватска започна разговори за членство со ЕУ, Србија започнува преговори за ССА, а Косово се подготвува за разговорите за статусот на почетокот од следната година - она што го стори ЕУ на прилично импресивен начин е вклопувањето на преговорите за Косово во вистинска европска перспектива“, рече тој. 
Претседателката на Европското движење во Србија, Јелица Миниќ, рече дека Србија реално треба да очекува потпишување на ССА најдоцна до октомври 2006 година. Помеѓу политичките обврски кои мора да се исполнат се: екстрадиција на воениот командант на босанските Срби Ратко Младиќ во Хашкиот трибунал, започнување на разговорите за статусот на Косово и решавање на прашањето за државниот статус на СЦГ, со оглед на тоа што ЕУ преговара само за функционална држава, рече таа. 
„Европската комисија не е толкав песимист во врска со правецот на разговорите, но што е уште поважно, останува да се види дали СЦГ ќе ги исполни неопходните политички обврски“, 
Владета Јанковиќ, советникот на српскиот премиер Воислав Коштуница, рече дека прашањето ќе биде решено во најкус можен рок. 
„Поддршката што ја ужива Младиќ или е можно да ја ужива се намалува како правец на движење. Мрежата на неговите заштитници се намалува дури и уште повеќе, додека тие, исто така, мора да ги губат и финансиските средства. Тоа повеќе не претставува политички проблем - обучените експерти се оние кои повеќе се занимаваат со тоа - и ние мораме да се потпреме на нив дека ќе ја завршат задачата на единствениот можен начин,“ рече Јанковиќ. 
