11/10/2011
Игор Јовановиќ и Линда Карадаку за Southeast European Times во Белград и Приштина -- 11.10.11 
Посредникот на ЕУ, Роберт Купер, оваа недела беше во Белград и Приштина, на разговори за спасување на разговорите Белград-Приштина. Сепак, и покрај неговите напори, не е постигнат конкретен напредок.
Додека Белград инсистира на тоа дека двете страни треба повторно да разговараат за кризата во северно Косово, и да ги решат проблемите на премините Јариње и Брњак, Приштина вели дека овие прашања повеќе не може да се предмет на преговори. 
Косово сака да го продолжи дијалогот со Белград за прашањата на телекомуникациите, електричната енергија и претставувањето на Косово на меѓународните состаноци. 
„Косово е подготвено [да одржи] дијалог со своите соседи со цел решавање на практичните државни проблеми“, рече во понеделникот (10-ти октомври) косовскиот премиер Хашим Тачи, по состанокот со Купер. 
Белград и косовските Срби остро се спротивставија на доаѓањето на косовската полиција и царина на премините во северно Косово, барајќи на премините да бидат само претставниците на меѓународните мисии. Србите од северот ги блокираа сите важни патишта во тој дел од Косово на 16-ти септември, кога косовските власти пристигнаа на царинските премини.
Приштина не сака да се откаже од правото да има свои цариници на северните премини во областа населена со Срби. 
Косово покажа одговорност во процесот на дијалогот и има „јасна платформа со црвени линии, како што се независноста, територијалниот интегритет и внатрешното регулирање на Косово“, рече Тачи.
Купер го посети Белград во петокот (7-ми октомври), каде што разговараше со шефот на српскиот преговарачки тим, Борислав Стефановиќ. Иако белградскиот претставник рече дека Србија не може да говори за техничните прашања додека трае кризата на север, тој сега беше поголем оптимист.
„Во споредба со последните разговори во Брисел, ние денес сме поблиску до договор. Имавме добар разговор за премините, што е знак дека Белград е на пат да ги реши проблемите“, рече Стефановиќ.
Портпаролот на српската влада, Миливоје Михајловиќ, изјави за SETimes дека по посетата на Купер на Приштина, беше „јасно дека косовската страна е таа што се обидува да го попречи дијалогот“.
„Кога куќата гори, треба да се разговара за тоа како да се изгасне огнот, а не како да се одгледуваат цвеќињата во дворот. Затоа ние најпрво треба да ја решиме кризата на северот, а потоа да разговараме за електричната енергија“, рече Михајловиќ.
Сепак, косовскиот аналитичар Агрон Бајрами вели дека „т.н. технички дијалог е мртов“. 
Бајрами изјави за SETimes дека истиот е пропаднат процес за Косово, бидејќи не е постигнато тоа што се очекуваше, како што се слободното движење, пристапот до косовските документи „украдени“ од Србија, енергетските прашања и телекомуникациите. 
„Дури и за оние [прашања] за кои има договор, не гледаме позитивни резултати на теренот“, рече Бајрами. 
Белградскиот аналитичар Душан Јањиќ вели дека Србија ќе биде обележана како виновник за проблемите во дијалогот бидејќи Косово има поддршка од највлијателните западни држави. 
„Затоа е многу важно за Србија да ги претстави решенијата за безбедносната криза на северот и да ги реши со ЕУ и НАТО што е можно поскоро. Исто така, Белград треба да се откаже од идејата за поделба на Косово“, рече Јањиќ за SETimes. 
Јањиќ ја критикуваше ЕУ за лошата организација на разговорите, велејќи дека никогаш не се воспоставени јасни правила на дијалогот, особено за критериумите за преговорите и санкциите за оние што ги кршат договорите. 
Белул Беќај, политички коментатор во Приштина, вели дека дијалогот ќе продолжи.
„Истиот ќе продолжи бидејќи намерата сега е дијалогот сам по себе, а не резултатите“, рече Беќај за SETimes. Тој, исто така, рече дека Косово претставува „колатерална штета за Србија на нејзиниот пат кон интеграцијата во ЕУ. Тоа е колатерална штета што Србија мора да ја реши.“ 
