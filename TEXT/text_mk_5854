17/11/2010
Од Наташа Радиќ за Southeast European Times во Загреб -17/10/10
Хрватите ќе треба да прочепкаат подлабоко во своите заштеди во текот на следните пет години ако сакаат да го задржат животниот стил што го уживаа пред светската финансиска криза, вели владата во неодамна објавениот извештај. 
Документот, подготвен од Министерството за финансии, претставува годишен преглед на фискалната и монетарната политика што ја погодува хрватската економија. Истиот ги покрива економските тенденции до 2013 година, но со трајни влијанија до 2015 година.
„Ова е првпат владата да ги нарекува работите со нивното вистинско име, но тоа не е доволно. Не толку одамна, оние кои ги споменаа овие прогнози се сметаа за „катастрофисти“, рече професорот по економија Лука Бркиќ за SETimes. 
Заздравувањето ќе зависи во голема мера од економијата на ЕУ и нејзиното влијание врз Хрватска, се вели во извештајот. Некои аналитичари жестоко се спротивставуваат на заклучокот, велејќи дека тој ја префрла вината за домашните проблеми кои бараат болни реформи.
„Погрешно е да се потпира на ЕУ и да се мисли дека заздравувањето на хрватската економија ќе зависи од ЕУ“, пишува Катерина От, директорка на Институтот за јавни финансии, на нејзината веб-страница. „Ние треба да се соочиме со фактот дека Хрватска има неконкурентна економија и огромен јавен сектор.“
Хрватска беше силно погодена од светската економска криза, при што економијата се намали на 5,5 отсто во 2009 година. И покрај добрите приходи од туризмот во 2010 година, производството сé уште не се повратило. Стапката на невработеност изнесува 16,4 отсто. 
Во извештајот на „Рубини светска економија“ се заклучува дека и покрај подобрената надворешна побарувачка оваа година, инвестициите продолжуваат драстично да паѓаат и потрошувачката е слаба. Сепак, истиот гледа простор за надеж.
„Хрватската економија треба да се врати на позитивната стапка на раст во 2011 година, водена од инвестицискиот раст, доближувањето до влезот во ЕУ и умереното подобрување на потрошувачката“, се вели во извештајот на Рубини. 
Во меѓувреме, обичните граѓани го чувствуваат бодежот.
„Чувствувам дека не можам повеќе лесно да си ги дозволам работите. Некои работи што вообичаено ги купувавме порано, без да забележуваме, денес е сé потешко да се купат -- книги, цедеа, облека“, вели Жељко Матиќ. продавач од Загреб. Тој можеби ќе го продаде својот втор автомобил за да го зголеми семејниот буџет. 
„Полнењето на резервоарот за бензин е нешто за што морате добро да размислите. Порано не беше така“, забележува Матиќ. 
