06/12/2007
Од Блерта Фониќи-Кабаши за Southeast European Times во Приштина – 06/12/07 
Резултатите од косовските парламентарни избори се сега официјални. По препораките на Секретаријатот на Централната изборна комисија (ЦЕК), шефот на УНМИК Јоаким Рикер во средата (5-ти декември) ги потврди.
Победник е Демократската партија на Косово (ПДК). Со 34,3 отсто од гласовите, партијата ќе има 37 пратеници во собранието, по што следи Демократската лига на Косово, која освои 22,6 отсто и ќе биде претставена со 25 членови. Третата партија, Косовскиот нов сојуз, освои 12,3 отсто и ќе има 13 места. 
„Задоволен сум што изборниот процес оди напред во мирна атмосфера која ја покажува зрелоста на косовскиот народ и политичките партии“, рече Рикер.
Изборите се одржаа на 17-ти ноември. Во истовреме, електоратот ги избра и членовите на општинското собрание и, за првпат, директно ги избра градоначалниците на секоја од 30-те косовски општини. Вториот круг од изборите за градоначалник ќе се одржи на 8-ми декември, по препорака на Секретаријатот на ЦЕК.
Водачот на ПДК, Хашим Тачи, се очекува да стане новиот косовски премиер, на местото на актуелниот Агим Чеку. Тачи рече дека неговата партија е посветена на воспоставувањето стабилна влада. Коалициски разговори се одржаа со претседателот Фатмир Сејдиу, кој ја предводи Лигата за демократско Косово, како и со водачите на другите албански и српски политички сили, рече тој.
„По овие консултации јас ќе одлучам со кој ќе направам коалиција“, рече Тачи.
Косовските Срби скоро целосно ги бојкотираа изборите. На расправата што се одржа во Медиумскиот центар во српската енклава Чаглавица, водачите на заедницата рекоа дека притисокот од Белград бил главниот фактор. Властите во Србија ги предупредија косовските Срби дека нема да добиваат плати и пензии ако учествуваат, рече Славиша Петковиќ, претседателот на Српската демократска партија. 
Заменик-претседателот на ПДК, Хајредин Куци, ги повика Србите да се приклучат на политичките институции. „Косовската влада ќе биде мултиетничка“, вети тој.
Во средата УНМИК објави дека ги продолжи мандатите на петте градоначалници на општините во Косово во кои доминира српското население. Рикер рече дека овој потег бил неопходен за да се осигури соодветна застапеност на српската заедница.
Градоначалниците ќе останат на функциите уште шест месеци, и покрај бојкотот на изборите.
