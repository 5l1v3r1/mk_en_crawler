14/04/2010
АНКАРА, Турција -- Серија протести се одржаа во вторникот (13-ти април), по нападот врз претседателот на забранетата прокурдска Партија за демократско општество (ДТП), Ахмет Турк. Тој, наводно, бил удрен со тупаница во лице од страна на напаѓач во понеделникот во северната провинција Самсун, додека ја напуштал судската зграда, здобивајќи се со скршен нос и исеченици на лицето. Полицијата спроведе две апсења во инцидентот.
Под силно обезбедување, на плоштадот Такшим во Истанбул се собраа демонстранти. Протестите во Самсун се претворија во насилство откако демонстрантите и членовите на јавноста се судрија, принудувајќи ја полицијата да интервенира. Повеќе од 2.000 луѓе протестираа во Дијарбекир, вклучително и водачите на Партијата за демократија и мир, на кои им се приклучија многу пратеници на ДТП по затворањето на нивната организација во декември за врски со терористичката Курдистанска работничка партија (ПКК). Во Хакари, 5.000 луѓе учествуваа на протестите, пред полицијата да ги растера со солзавец. Судири имаше и во Дидим, во покраината Ајдин, каде што беа уапсени 13 лица. (Ватан - 13/04/10; Ксинхуа, новинска агенција Анадолу, Хуријет - 12/04/10)
