04/06/2008
Кипарската параолимписка златна медалистка, Каролина Пелендриту, го собори рекордот за жени во 100 метри грбно пливање, во неделата (1-ви јуни), на Отворениот куп Еуровејвс 2008 во Чешка. Пеледриту постигна резултат 1:17:32. Ова беше нејзин втор рекорд за помалку од една недела. Првиот беше во категоријата грбно пливање за жени на 50 метри во Берлин.
*** 
Во четвртокот (29-ти мај) во Романијa започна Меѓународниот театарски фестивал Сибиу. На овогодинешното јубилејно 15 издание, насловено како „Енергии“, ќе бидат изведени преку 350 претстави од театарски дружини од 70 земји. Единаесетдневната програма, исто така, вклучува концерти, традиционален јапонски театар и балет. 
*** 
Дваесет и првиот Меѓународен фестивал на класична гитара, започна во градот Гоце Делчев, во Бугаријa, во средата (28-ми мај). Учествуваат повеќе од 130 бугарски и странски гитаристи. Жири од 12 истакнати бугарски и странски гитаристи ќе ги оценува. 
*** 
Иницијативата за европска стабилност го претстави документарниот филм „Босна -- Чудо кое не свети“ во средата (28-ми мај) во Брисел. Педесетидвеминутниот филм ги прикажува остварувањата и тешкотиите што сé уште постојат во Босна и Херцеговина (БиХ), по конфликтот во 1990-тите. Проектот беше иницијатива на словенечкото претседателство на ЕУ и амбасадата на БиХ во Белгија. 
 *** 
Советот на Европа додели субвенција од еден милион евра за ископувања во Замокот Тирана, објави во понеделникот (2-ри јуни) Лоренц Бејко, директор на албанскиот Институт за културни споменици. Тој рече дека Министерството за култура и општина Тирана се, исто така, подготвени да ги обезбедат неопходните финансии. Јавноста за првпат ги виде рушевините од замокот оваа година, додека експертите и археолозите тврдат дека знаеле за неговото постоење уште поодамна. 
*** 
Косовскотo Министерство за култура, со финансиска помош од Tурција, започна со реставрација на две џамии, Мехмет Фатих во Приштина и Синан Паша во Призрен, кои се наоѓаат на Листата на Косово на културно наследство, објавија во понеделникот (2-ри јуни) косовските весници.
 *** 
Европскиот фестивал на куси раскази 2008 беше отворен во понеделникот (2-ри јуни) со претставувањето на авторите во Палатата Дверце во Загреб. Настанот ќе се фокусира на шкотските добитници на награда кои ќе ги претстават новите трендови во современите шкотски куси раскази, шкотската литературна сцена и шкотскиот идентитет пред публиката во Загреб и Дубровник. 
*** 
Tројца Срби влегоа во полуфиналињата на Френч опен. Второпласираната Ана Ивановиќ ќе се соочи со третопласираната и земјачка, Јелена Јандроковиќ, во полуфиналето за жени в четврток (5-ти јуни). Ова полуфинале на една земја е прво во историјата на грен слем турнирите. Новак Ѓоковиќ стигна до полуфиналето за мажи поразувајќи го Латвиецот Ернестс Гулбис во директни сетови. Тој ќе игра против Шпанецот Рафаел Надал. 
(Разни извори – 28/05/08-04/06/08) 
