05/07/2012
Ивана Јовановиќ за Southeast European Times во Белград --05.07.12
Со оглед на тоа што повеќето земји во регионот имаат аспирации за членство во ЕУ, прашањето за вклученоста во образованието е прашање што мора да се реши, велат регионалните аналитичари. 
Премисата за вклученоста во образованието -- еднакви можности децата да добијат квалитетно образование без оглед на полот, националноста, верата, социо-економското потекло, психофизичката способност и здравјето -- беше за првпат видена во балканскиот регион во раните 1990-ти.
„Има многу работа во оваа област, за сите нас. Треба допрва да развиеме различни видови услуги и форми на образование“, рече за SETimes Весна Златаровиќ, проект координатор во Центарот за интерактивна педагогија од Белград.
Во 2008 година министрите за образование од регионот потпишаа договор со кој се утврдува дека квалитетот, разновидноста и правичниот пристап до образованието, иновациите во образованието и меѓукултурното образование во државните институции се клучни предуслови за одржлив развој на регионот и интеграција во ЕУ.
Регионалната соработка за вклученоста во образованието е важна, со оглед на тоа што има потреба за размена на искуства. Иако има значителни напори, вклученоста во образованието во Западен Балкан сé уште започнува.
„Сé уште сме во процес на подготовки за заеднички проект меѓу Босна, Хрватска, Косово и Србија со помош на ЕУ, кој ќе биде фокусиран на прашањата за вклученоста во образованието“, рече за SETimes Наташа Милојевиќ, психолог и координатор за програмски активности во српската невладина организација ВеликиМали.
Црна Гора почна да работи на вклучесноста во образованието во доцните 1990-ти, и истото го спроведува во согласност со европските закони, практики и принципи. 
„Образованието на децата со специјални образовни потреби е дел од единствениот образовен систем и јавен интерес. Истото се залага да обезбеди еднакви можности за образование за сите деца, во услови кои овозможуваат оптимален развој ... со обезбедување соодветна образовна технологија и помош за децата со специјални образовни потреби“, рече за SETimes Тамара Милиќ, постар советник за учениците СЕН во црногорското Министерство за образование.
Во соседна Србија, работата на вклучувањето во образованието започна во 2001 година, на иницијатива на невладиниот сектор. Напорите се интензивирани за ромските деца и за поддршка на професорите и родителите на децата со специјални потреби.
Во 2009 година српската законска рамка помогна земјата да стане регионален водач во образовната правна регулатива.
„Успехот на инклузивното образование зависи од посветноста и пристапот на целата заедница и усогласеноста меѓу законот, образованието, социјалната грижа и здравјето, меѓусекторската соработка и координација“, рече за SETimes Борислава Максимовиќ, координатор за Инклузивно образование во Министерството за образование и наука на Србија.
Невенка Ѓокиќ, директорка на Школата за применети уметности во Шабац, западна Србија, даде пример на двајца ученици кои биле сместени во специјализирани основни училишта, но им се придружиле на своите врсници во регуларно средно училиште за уметности и вештини, како дел од заедничката програма за вклученост. SETimes не ги користи имињата на учениците. 
„Двајцата се одлични ученици, станаа дел од класовите, се стекнаа со пријатели и станаа активни во вонучилишните активности“, рече Ѓокиќ за SETimes. „Тоа беше голем предизвик за сите професори, бидејќи на овие ученици им треба специјален начин на учење, кој мора да се реализира преку индивидуален образовен план.“
Кога станува збор за Босна и Херцеговина, границите на вклученоста во образованието се екстремно скапи за надминување, и фрагментираната структура на образовниот систем тешко се управува. 
Пристапот до образованието за некои од најранливите групи -- Ромите, децата од оддалечените области и девојчињата -- е посебно незавршено прашање. Интеграцијата на учениците од различни етнички групи е неопходна и ним им треба пристап до културно прифатливо и релевантно образование без оглед на нивната географска позиција во државата.
