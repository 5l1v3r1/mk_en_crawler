20/02/2011
БРИСЕЛ, Белгија -- Европската комисија (ЕК) во петокот (18-ти февруари) објави привремени извештаи за напредокот на Бугарија и Романија во областа на судството и внатрешните работи во т.н. Механизам за соработка и верификација. Во извештаите се заклучува дека двете земји постигнале напредок во судските реформи и борбата против корупцијата, но мора да вложат поголеми напори за исполнување на стандардите.
ЕК ги пофали напорите на Бугарија за реформа на судството, цариската агенција и полицијата и ја повика земјата да го задржи темпото. Во извештајот им се препорачува на бугарските власти да се фокусираат на донесувањето ефикасен закон за запленувањето на незаконски стекнатиот имот, воспоставувањето управа која ќе се занимава со прашањата на судирот на интереси и продолжувањето со борбата против корупцијата на високо ниво. Во извештајот, исто тка,а се поздравува неодамнешната одлука за отпочнување антикорупциски проект од широк обем. Што се однесува до неодамнешниот скандал со прислушувањето во кој се вклучени и неколку владини функционери, ЕК повика на построго почитување на владеењето на правото кога се применуваат специјалните истражни методи.
Во извештајот за Романија, ЕК ги критикуваше бавните судски постапки во случаите на корупција на високо ниво и повика на консолидирање на антикорупциските мерки. Истиот ја повикува Романија да отпочне независна ревизија на судскиот систем и да ги зајакне владините антикорупциски стратегии. Сепак, Комисијата истакнува дека Романија конструктивно одговорила на препораките на претходниот извештај. Следната проценка на ЕК се очекува во лето. (Дневник, БНР, Дарик, Медиафакс, Агерпрес, веб-страница на ЕК - 18/02/11)
