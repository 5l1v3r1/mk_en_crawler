20/09/2011
Игор Јовановиќ за Southeast European Times во Белград -- 20.09.11 
По една недела која ја обележаа тензии во северно Косово, Белград се соочува со појава на две други потенцијални невралгични точки. Прво, некои бошњачки фракции во западниот српски регион Санџак објавија дека ќе извршат притисок за автономија. 
Следно, Албанците во јужна Србија почнаа да организираат протестни митинзи, незадоволни од условите во локалното образование.
Аналитичарите во Белград сметаат дека развојот во овие два дела од Србија е поврзан со косовската криза, и, исто така, со аспирациите на Србија да добие кандидатски статус во ЕУ до крајот на оваа година.
„Во овој момент Србија е под голем притисок поради северно Косово, како и поради некои други прашања поврзани со можноста за добивање кандидатски статус во ЕУ“, рече Предраг Симиќ, професор по политички науки на Белградскиот универзитет. „Мислам дека притисокот е присутен во овој специфичен момент, кога Србија е многу чувствителна на ваков вид критики од Брисел.“
Проблемот со Санџак изби на површина во четвртокот (15-ти септември), со изјавата на муфтијата Муамер Зукорлиќ -- водачот на Исламската заедница во Србија. Тој го обвини Белград за дискриминација против Бошњаците во Санџак и најави дека регионот ќе бара автономија.
Санџак, додаде тој, ќе отвори регионални канцеларии во Брисел, Вашингтон, Истанбул и Сараево. 
Зукорлиќ доби поддршка од водачот на босанските муслимани Реис Мустафа Чериќ, кој остро го критикуваше Белград за „спроведување зголемена дискриминација“ против Бошњаците од Санџак.
Белград има за цел да создаде „атмосфера на страв и линч“ во Санџак, рече Чериќ, предупредувајќи за „нова кризна точка во Европа“. Тој ја спореди атмосферата со онаа која му претходеше на конфликтот што изби во Босна и Херцеговина во текот на 1990-тите. 
Неговите коментари беа дочекани со неодобрување од страна на претставниците на бошњачката партија во српската влада. 
Мехо Омеровиќ, бошњачки пратеник во владејачката коалиција, рече дека изјавите на Чериќ се „вознемирувачки и опасни“ и не „носат ништо добро“ за Бошњаците во Санџак.
„Наместо да ги помири своите верници, реисот е дополнителен фактор на нови поделби“, рече Омеровиќ. 
Според Душан Јањиќ, претседател на Форумот за етнички односи, не е случајно што расправијата се вжештува токму сега. 
„Давајќи ја оваа изјава, Чериќ сака да го стави прашањето на Санџак на агендата на отворените прашања на Србија“, рече Јањиќ. „Бидејќи кога Србија ќе стане кандидатка за членство и ќе добие датум за почеток на преговорите со ЕУ, можеби ќе биде премногу доцна.“
Симиќ, пак, се согласува дека споредбите со времето пред Милошевиќ се погрешни. Сепак, рече тој, Санџак страда од економски тешкотии и социјални тензии како резултат на истите. 
„Во Санџак има тешка социјална ситуација која не е многу полоша од ситуацијата во другите делови на Србија, но поради мултиетничката структура и близината на Босна, истата добива дополнителни етнички карактеристики“, изјави Симиќ за SETimes. 
Пред соопштението од Санџак, неколку илјадници Албанци од јужна Србија одржаа протестен митинг во Бујановац на 13-ти септември, лути поради пропустите во образовниот систем што се однесуваат на малцинството. 
Албанскиот претставник во српскиот парламент рече дека митингот „не беше политички“, и неговата цел беше да покаже дека Албанците имаат проблем со образованието, „првенствено поради недостатокот на учебници на албански јазик“. 
По настанот, српската влада објави дека навистина имало пропусти во системот, истакнувајќи дека ќе се обиде да ги интензивира напорите за решавање на проблемот. 
