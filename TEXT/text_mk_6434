16/01/2012
Недељко Рудовиќ за Southeast European Times во Подгорица -- 16.01.12
Откако беше на пазарот повеќе од четири години, низ намален тираж и зголеми долгови, црногорскиот весник во државна сопственост Побједа може да има купувач. Сепак, поради природата на понудата, многу медиумски експерти гледаат црвени знамиња.
Бизнисменот и политичар од Босна и Херцеговина (БиХ) Фахрудин Радончиќ се понуди да го купи весникот на 27-ми декември. Радончиќ -- кој е сопственик на дневниот весник од БиХ Дневни аваз и е основач на Сојузот за подобра иднина на БиХ во 2009 година -- понуди да плати едно евро за весникот и рече дека ќе инвестира 2,1 милиони евра во текот на следните три години. 
Најстар дневен весник во Црна Гора -- основан во 1944 година -- Победа е единствениот државен весник во земјата. Пред 1990-тата, весникот беше продаван низ цела поранешна Југославија.
Во последниве години истиот служеше за заштита на владејачката Демократска социјалистичка партија (ДПС), предводена од поранешниот премиер Мило Ѓукановиќ, од политичките опоненти. Ставовите на весникот ретко се отклонуваат од оние на власта.
 Побједa е на продажба од 2007 година, но оптоварен со долг од скоро 10 милиони евра, нема купувачи. Тиражите на весникот продолжија да паѓаат и изнесуваа околу 4.000-5.000 во 2011 година, според Фридом хаус. За споредба, црногорскиот весник во приватна сопственост Вијести има тираж од 20.000.
Потоа дојде понудата на Радончиќ. Тоа предизвика шпекулации во медиумите дека Ѓукановиќ ги искористил своите блиски врски со Радончиќ, кој е по потекло од Црна Гора, за да ја оформи понудата.
Со оглед на тоа што Aваз служи како инструмент за политичко судирање со противниците на Радончиќ, некои експерти сметаат дека превземањето во Црна Гора ќе го поттикне овој модел во Побједa. 
Мирсад Растодер, поранешен шеф на саморегулаторното тело на новинари во Црна Гора, истакнува дека проширувањето на слободата на медиумите зависи од почитувањето на професионалите стандарди. „Од она што го знаеме, Аваз ги следи принципите на [Радончиќ].“ 
Како и сите други земји во регионот -- со исклучок на Кипар и Грција -- Црна Гора е категоризирана како „делумно слободна“ земја во извештајот Слобода на печатот 2011 на Фридом хаус.
Со 37 поени на ранг-листата (највисокорангираната Финска има 10), исто како и во истражувањето во 2010 година, Црна Гора се рангираше 80-та во светот според слободата на медиумите и 5-та меѓу 13-те земји од ЈИЕ -- зад Кипар (36-ти), Грција (65-та), Србија (72-ра) и Бугарија (77-ма). 
Што се однесува до купувањето на Побједa, Растодер изјави за SETimes, „Мора да се земе предвид дека [здружувањето] на имотните и политичките интереси не е во согласност со европските аспирации на Црна Гора“, или нејзините обиди за реформа на новинарството, рече тој.
Генералниот секретар на Здружението на новинари на БиХ, Борка Рудиќ, посочува дека најголем дел од жалбите до Советот за медиуми на БиХ биле поднесени против Аваз и нејзините сестрински публикации.
„Во БиХ имаме термин кој точно го дефинира непрофесионалното и провокативно пишување од лични, политички и магнатски интереси на сопственикот -- авазовштина, рече Рудовиќ за SETimes. 
„Медимската заедница во Црна Гора нема да добие ништо; но тие може да изгубат сé што се обидоа да изградат во областа на медиумскиот професионализам“, ако Аваз ја преземе контролата над Побједa, рече таа.
Шејн Хусејнефендиќ, асистент на Катедрата за новинарство во Тузла, е внимателен. 
„Се разбира дека ќе се случат помали промени во уредувачката политика. Ќе мораме да почекаме и да видиме дали ова ќе биде победа за Побједа или победа за Радончиќ, рече Хусејнефендиќ за SETimes. 
