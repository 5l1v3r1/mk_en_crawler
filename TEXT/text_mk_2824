28/03/2006
(Канцеларија на високиот претставник, ФЕНА -27/03/06)
Општите избори во октомври се помеѓу трите клучни точки на агендата на Босна и Херцеговина (БиХ) за оваа година, рече во понеделникот (27-ми март) високиот претставник Кристијан Шварц-Шилинг, опишувајќи ја 2006 година како „клучна“ за земјата. Другите два приоритети се завршувањето на првата фаза од уставните реформи и разговорите за Спогодбата за стабилизација и асоцијација (ССА) со ЕУ, рече тој. 
Високиот меѓународен претставник ги поздрави амандманите на изборниот закон на земјата, усвоени минатата недела од страна на долниот дом на парламентот на БиХ и усвоени од страна на горниот дом во понеделникот. Клучната промена е превидената замена на сегашниот механизам, според кој луѓето мора да регистрираат за да можат да гласаат, со систем познат како пасивна регистрација на гласачите. 
И покрај тоа што 80 отсто од гласачите учествуваа на изборите во 1996 година, осум години подоцна одѕивот се намали на 46 отсто, истакна канцеларијата на Шварц-Шилинг во соопштението од понеделникот, припишувајќи го ова делумно на барањето гласачите да ја проверуваат својата регистрација на секои избори. 
„Изборите се нужен механизам на функционалната демократија“, се вели во соопштението со изјавата на Шварц-Шилинг. „Ништо не е поважно од тоа граѓаните да можат да го применат своето право на глас и да учествуваат на изборите.“ 
Изборите во октомври ќе бидат особено важни за БиХ поради процесот на транзиција, што се очекува да заврши во средината на 2007 година, со кој ингеренциите на високиот претставник ќе им бидат пренесени на локалните институции и на институциите на ЕУ. 
„Босанскиот електорат ќе избере кој навистина ќе ја води оваа земја“, рече Шварц-Шилинг, повикувајќи ги граѓаните да бараат повеќе од нивните политичари за да може земјата да ги добие атрибутите на просперитетна демократија. 
„Ние мора да се осигуриме дека овогодинешната изборна кампања се однесува на конкретни прашања и „акционерите“ на оваа земја - граѓаните поединечно, групите на граѓанското општество и синдикатите, на пример,-- мора да ги натераат политичките партии да се фокусираат на конкретните прашања“, рече високиот претставник. „Партиите нема да бидат одговорни пред никого ако електоратот не ги натера да бидат одговорни.“ 
Според амандманите на изборниот закон крајниот рок за објавување на изборите е поместен за 4-ти мај, со што се добива на време за усвојување на последниот договор за уставните реформи постигнат помеѓу седумте најголеми политички партии. Измените, чија цел е зајакнување на ингеренциите на централните институции и подобрување на нивната ефикасност, се првата фаза од процесот на уставните реформи во БиХ. Понатамошните реформи, најверојатно, ќе бидат разгледани по изборите. 
„Политичкиот договор е првиот чекор, но е важен почеток во процесот на претворање на БиХ во силна држава и создавање на посилна влада, неопходна за станување партнер во Европа“, рече Шварц-Шилинг на состанокот на писателите и интелектуалците во Сараево во понеделникот. 
