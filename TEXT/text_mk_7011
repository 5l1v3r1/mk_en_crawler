23/08/2012
Младен Драгојловиќ за Southeast European Times во Бања Лука -- 23.08.12
Апсењето минатата недела на Срѓан Љубојевиќ, генерален директор на јавното претпријатие Шуми на Република Српска, е значајно како апсење на највисок функционер во БиХ досега, за криминал со корупција.
Љубојевиќ беше обвинет на 15-ти август дека примил мито од 5.000 евра, за да му го исплати на ревизорското претпријатие долгот од 60.000 евра што го должело неговото претпријатие. Полицијата дала обележани банкноти за митото, кои беа најдени во канцеларијата на Љубојевиќ. Тој беше веднаш отпуштен од работното место. 
Истрагата е дел од широката антикорупциска операција која беше поттикната во март со апсењето во Република Српска на Драган Ракочија, инспектор во даночната администрација, и неколку полицајјци, рече Мирна Соја, портпаролка на министерството за внатрешни работи.
„Потоа ја продолживме операцијата и [откривме и] уапсивме полицајци во Брод и Гацко. Истиот ден од апсењето на Љубојевиќ, уапсивме двајца други полицајци, иако тие не беа поврзани со неговиот случај“, рече Соја за SETimes.
Министерството за внатрешни работи на Република Српска издаде соопштение во кое ја искажува решеноста за борба против корупцијата, но и предупредува дека корупцијата во јавните служби не е само работа на полицијата.
Многу е важно јавните институции да воведат антикорупциски политики, објави министерството.
Соја рече дека антикорупциските операции се клучни за подигање на нивото на јавната доверба и добивање помош од граѓаните покрај пријавувањето криминал, и соработка во собирањето докази.
Јелена Мариќ, жител на Бања Лука, се согласи дека антикорупциските напори се важни.
„Борбата против корупцијата е една од најважните борби во БиХ бидејќи со така изразена корупција ништо не функционира добро. Не е возможно да се заврши нешто без мито -- во здравството, образованието, економијата. Тоа претставува егзистенцијален проблем за нашето општество во иднина“, рече таа за SETimes.
Еден од проблемите што мора да се надминат, според аналитичарот, се меките договори за признавање вина заради помала казна, што ги издаваат обвинителите. Ракочија веќе се согласи да се изјасни виновен заради добивање петмесечна условна казна и може да се врати на работа следниот месец. 
Полициските власти изразија лутина во врска со исходот, но според законот не се можни понатамошни коментари на судските одлуки.
„Полицајците се разочараа поради тоа што во многу случаи завршуваат добра работа, собираат докази, за на крајот да видат како случајот паѓа во судот. Ова ја прави полицијата да изгледа слаба и неефикасна во работата“, рече за SETimes Јевто Јанковиќ, адвокат со седиште во Бања Лука и правен коментатор.
Односите меѓу полицијата и обвинителството се чини дека се уште покомплицирани поради тоа што договори за признавање вина заради помала казна, во стилот на Ракочија, и одбрана, се можни и во случајот на Љубојевиќ, како и во други случаи. Ако ова стане тренд, ќе се добие впечаток дека криминалот се исплати.
„Ова можеби ќе й даде законска рамка на корупцијата“, рече Јанковиќ.
