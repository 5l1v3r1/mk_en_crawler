29/11/2012
Горан Трајков за Southeast European Times во Скопје -- 29.11.12
Црвениот крст од Скопје собира помош од македонската бизнис заедница за да подготви 1.000 до 2.000 пакети храна за сиромашните семејства пред да дојде зимата. Овие напори се многу ценети во заедницата, каде што некои семејства тешко можат да ги пребродат студените зимски месеци без помош.
„Црвениот крст никогаш не нé заборава“, рече за SETimesРисто Ивановски, татко на три деца, кој вели дека неговото семејство се мачи да врзе крај со крај. „Сега тие ни носат храна за да ја поминеме зимата. Им благодариме на сите добри луѓе што ни дадоа нешто. За моите три деца, ова е повеќе од неопходно.“
Кампањата во Македонија е дел од меѓународните напори што се спроведуваат во 189 земји. Рафинеријата за нафта Окта, мобилниот оператор Оне, Студио Модерна, трговскиот центар Рамстор и супермаркетите Веро и Тинекс се меѓу корпоративните субјекти што учествуваат.
Сузана Тунева Пауновска, секретар во Црвениот крст на град Скопје, изјави заSETimes дека организацијата е посветена на хуманитарна работа која им помага на оние што имаат најголема потреба од помош.
Програмата обезбедува донации од храна и пари од корпорациите и собира прехранбени производи од донаторите во продавниците и трговските центри. Исто така, вклучени се училиштата, со цел помош за учениците од сиромашните семејства и собирање пари од продажба на ваучери.
Црвениот крст ќе бара донации од претпријатијата во Македонија. Во Скопје 150 доброволци се дел од проектот.
Организациите на Црвениот крст и Црвената полумесечина помагаат да се олесни соработката меѓу земјите со цел да им се помогне на оние кои се највеќе изложени на ризик. Со помош на Црвениот крст, доброволците од регионот разменуваат идеи и обука и спроведуваат регионални проекти, како што е проектот за подобрување на домашната грижа за постарите лица.
Македонскиот Црвен крст потпиша неколку протоколи за соработка со земјите, вклучително и со Бугарија, Турција, Романија, Германија, Шпанија, Албанија, Босна и Херцеговина и Србија.
Црвениот крст на Косово (ЦКК) оваа година отпочна проект наречен Солидарност на дело, кој вклучуваше донации од општините за помош на сиромашните семејства во текот на зимските месеци.
„Проектот беше успешен бидејќи ние обезбедивме помош во [облека], храна, ќебиња и финансиска помош“, рече за SETimesАнтигона Сопјани, координаторка на ЦКК за социјална помош.
ЦКК подготвува план за дистрибуција на повеќе од 1.800 пакети храна, повеќе од 900 пара чевли и скоро 6.000 евра кои беа донирани.
Црвениот крст на Србија нема слична програма, но секој ден обезбедува бесплатен топол оброк за 31.000 луѓе во 72 јавни кујни. Кујните во помалите градови понекогаш се борат да платат за готвачите и другите работници.
„Имаме само двајца работници, кои подготвуваат 950 оброци на ден“, рече за SETimesМиломир Николиќ, секретар на Црвениот крст во Куршумлија.
Јавните кујни се претежно посетувани од пензионери, бидејќи повеќе од еден милион пензионирани лица во Србија живеат со помалку од 230 евра месечно, а 91.000 семејства живеат на социјална помош.
Во Романија, Црвениот крст пред три години започна програма за банка на храна, како директен резултат на економската криза.
„Програмата, која има за цел собирање на нерасиплива храна донирана од населението и нејзина дистрибуција до ранливите луѓе, започна во 20 од 47 ограноци на Црвениот крст во земјата и со текот на времето се прошири во 30 од нив“, рече заSETimesНадиа Лазар, координаторка за комуникации во Црвениот крст.
Во своите три години, романската програма стигна до повеќе од 81.000 семејство и доби повеќе од 553.000 килограми донирана храна. Повеќе од 11.000 доброволци ја собираа храната и ја дистрибуираа меѓу сиромашните.
Црвениот крст мобилизираше големи ресурси минатата зима откако огромни пространства земја беа прекриени со снежни наноси и илјадници луѓе во неколку окрузи беа отсечени. Околу 90 тони храна беа собрани и дистрибуирани до оние кои не можеа да ги напуштат своите домови.
 Дописникот на SETimes Пол Чикои во Букурешт даде свој придонес во овој извештај.  
