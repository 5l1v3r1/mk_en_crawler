26/04/2005
(Сајпрс мејл, Дуниа - 26/04/05; Ројтерс, Кипарска новинска агенција - 25/04/05)
Министрите за надворешни работи на ЕУ во понеделникот (25-ти април) го одобрија документот со мислење за Турција, барајќи од земјата да ги забрза политичките реформи пред своите разговори за пристапување подоцна оваа година. Документот, одобрен еден ден пред состанокот на Асоцијативниот совет на ЕУ и Турција во вторник во Луксембург, предупредува дека Анкара не постигнала доволен напредок во некои клучни области. 
Во декември водачите на блокот од 25 нации го одредија 3-ти октомври како датум за почеток на разговорите за пристапување на Турција, притоа јасно давајќи до знаење дека Анкара треба да ги преземе неопходните чекори за исполнување на критериумите на ЕУ за членство. 
Пред состанокот во вторник турскиот министер за надворешни работи Абдула Ѓул рече дека истиот ќе се фокусира на напредокот на неговата земја во остварувањето на стандардите на ЕУ. „Турција досега беше конструктивна и ќе продолжи да биде таква. Ние очекуваме ист конструктивен став и од ЕУ“, се цитира изјавата на министерот. 
Сепак, европските колеги на Ѓул, изразија загриженост во врска со недоволниот напредок во областите на верските слободи, слободата на изразувањето и малцинските права. Во документот, според Ројтерс, се бара од Турција да ги подобри правата на курдското и ромското малцинство во земјата.
Анкара, според министрите за надворешни работи на ЕУ, исто така, не успеа да стори доволно за да осигури целосна цивилна контрола врз моќната војска на земјата, која и понатаму продолжува да влијае во политиката преку “неформални механизми“. 
Во документот што го одобрија министрите во понеделникот, исто така, се нагласува потребата од мерки за елиминирање на случаите на тортура и се бара од владата да усвои политика на нула толеранција. 
Документот понатаму повикува на чекори за осигурување на исполнувањето на сите други обврски што ги презеде Турција, вклучувајќи ја и заштитата на правата на интелектуална сопственост, елиминирање на дискриминаторската легислатива и намалување на државните субвенции за индустријата. 
Властите на кипарските Грци го поздравија документот со мислење на ЕУ, особено делот во кој се повикува Турција да го потпише што е можно побргу договорот за проширување на царинската унија со ЕУ за сите нови земји-членки. Документот, исто така, наводно бара од Анкара да им дозволи на кипарските бродови да впловат во турските пристаништа. 
Во својот говор од вторникот Ѓул рече дека Анкара е подготвена да потпише протокол за царинска унија и да ги засили политичките реформи пред разговорите во октомври. Истовремено, тој рече дека ЕУ мора да го исполни своето ветување дека ќе помогне да се стави крај на изолацијата на северен Кипар. 
