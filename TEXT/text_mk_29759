29/12/2010
АНКАРА, Турција -- Премиерот Реџеп Тајип Ердоган во вторникот (28-ми декември) го критикуваше нападот на турскиот кошаркарски тим во Кипар. Тој го опиша како знак за растечкиот расизам меѓу кипарските Грци, тренд за кој рече дека може да им наштети на напорите за решавање на долготрајното кипарско прашање. „Секој одделен инцидент покажува кој е за мир, а кој не сака да му даде шанса на мирот на островот“, рече Ердоган во своето неделно обраќање пред парламентот. 
За време на натпреварот на 21-ви декември меѓу домаќинот Апоел Никозија и турскиот Пинар Карсијака, локалните навивачи фрлаа предмети на турскиот тим, излегоа на теренот и се судрија со полицијата која се обиде да воспостави ред. Петмина полицајци и портпаролот на турскиот тим беа повредени. Меѓународната фудбалска федерација му одреди казна од 40.000 евра на Апоел и им нареди да играат на следниот натпревар зад затворени врати. Ердоган ја критикуваше казната како недоволна. (Хуријет, АФП - 28/12/10)
