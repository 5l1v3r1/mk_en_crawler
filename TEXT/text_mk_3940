11/10/2007
Од Блерта Фониќи-Кабаши за Southeast European Times во Приштина – 11/10/07
Повторното појавување на вооружена група во Косово беше критикувано од УНМИК и од раководството на покраината. Ваквите настани не му помагаат на Косово во градењето на неговиот имиџ, во време кога тоа е на работ на добивањето независност, рече премиерот Агим Чеку. 
„Ги повикувам сите граѓани да земат улога во безбедноста на Косово и да ги поддржат и да соработуваат со безбедносните институции“, рече тој. 
Сепак, претседателот Фатмир Сејдиу потврди дека одложувањата во процесот на одредување на статусот може да отвори простор за оперирање на нелегални организации во Косово. Косовската јавна телевизија минатата недела емитуваше изјави на мажи кои тврдат дека се дел од групата наречена Албанска национална армија (АНА). 
„Како резултат на фактот дека сме во опасност од српските паравоени групи и фактот дека Србија може повторно да го окупира Косово, ние сме обврзани да се организираме и да бидеме подготвени“, рече говорникот облечен во армиска униформа и со маска.
„Ние не сме против Тимот за единство, ниту против војниците на НАТО и локалните безбедносни сили, но ако процесот на [статусот] пропадне, ние сме подготвени да дејствуваме“, додаде тој. 
Гафур Адили, портпаролот на политичката група поврзана со АНА, рече дека членовите во групата не се крадци, туку регуларни единици кои го бранат Косово од евентуалните српски напади. 
Тој рече дека северно Косово ниту е под администрација на УНМИК, ниту е под постојана заштита на КФОР и Косовската полициска служба, туку е под контрола на српските групи.
Шефот на УНМИК, Јоаким Рикер, рече дека АНА е терористичка организација. Претставниците на КФОР, пак, велат дека ќе реагираат против какви било паравоени сили што ќе се појават во Косово.
„Не верувам дека ќе има војна во Косово“, рече претседателот на парламентот Коле Бериша. Јавноста во голема мера се сложува. „Ние чекаме [да] биде решен статусот, но, се разбира, не ни требаат структури [како AНА], вели жителот на Косово Гани Садику. 
Рамуш Хоџа, косовски Албанец интервјуиран од SETimes, вели дека независноста ќе дојде -- како што рече и американскиот претседател Џорџ В. Буш за време на посетата на Тирана летото. „Мораме да чекаме, бидејќи процесот се движи во добра насока и не ни треба штета на нашиот имиџ во очите на меѓународната заедница“, рече тој, додавајќи дека времето за борби помина. 
