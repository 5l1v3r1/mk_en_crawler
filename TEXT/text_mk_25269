27/01/2010
БРИСЕЛ, Белгија -- Високиот претставник во Босна и Херцеговина (БиХ) Валентин Инзко во вторникот (26-ти јануари) ја повика ЕУ да ги сфати сериозно тековните предизвици во земјата. ЕУ, вклучително и Европскиот парламент (ЕП), мора да биде проактивна за да ги одврати неодамнешните политичките трендови кон фрагментација, изјави Инзко пред Западнобалканската работна група на ЕП. Тој потврди дека БиХ е во ќор-сокак и дека во последно време не се спроведени поголеми реформи. Инзко, исто така, ги критикуваше обидите да се оспорат државните институции и нивните надлежности, како што тоа се случува во Република Српска (РС). 
Парламентот на ентитетот во вторникот одобри предлог-законот за одржување референдуми и други иницијативи. Законот ги детализира процедурите и надлежностите на различните институции. Премиерот на РС Милорад Додик повика на референдум следниот месец. Тој сака да види дали граѓаните го поддржуваат Дејтонскиот мировен договор од 1995 година, кој му дава на високиот претставник големи овластувања. Додик, исто така, се закани дека, на крајот, ќе одржи референдум за отцепување од БиХ. (БХРТ, ОХР, Танјуг, Б92, РТРС, Дневни аваз, Фена, Срна - 26/01/10)
