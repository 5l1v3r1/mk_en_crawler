10/10/2006

Ангела Меркел од четвртокот (5-ти октомври) беше во дводневна посета на Tурција, нејзина прва посета откако стана канцелар на Германија. Таа изрази поддршка за кандидатурата на Турција за членство во ЕУ, но рече дека земјата мора да му додели трговски привилегии на Кипар, членк на блокот. За време на нејзината посета Меркел, исто така, оствари разговори со верските водачи, меѓу кои и севселенскиот патријарх Бартоломеј, истанбулскиот муфтија Мустафа Чагриџи и турскиот главен рабин, Исак Халева. 
*** 
Комесарот за проширување на ЕУ, Оли Рен, во четвртокот (4-ти октомври) ја заврши тридневната посета на Tурција. Тој изрази уверување дека проблемите кои негативно влијаат на кандидатурата на земјата за членство во ЕУ ќе бидат решени. Истакнувајќи ја важноста на слободата на говорот, тој ја повика Анкара да го промени или поништи контроверзниот член на кривичниот закон кој доведе до бројни судски процеси против писатели и интелектуалци. 
*** 
Заедничката меѓупарламентарна комисија на ЕУ и Хрватска одржа дводневен состанок во Брисел. Во декларацијата усвоена по состанокот, комисијата ги поддржа надежите на Хрватска зе влез во ЕУ до 2009 година. Претседателот на комисијата, Пал Шмит, ја пофали решеноста на земјата за продолжување со реформите. 
*** 
Maкедонскиот премиер Никола Груевски во вторникот (3-ти октомври) во Скопје се состана со шефот на УНМИК, Јоаким Рикер. Тие разговараа за прашањето на одбележувањето на косовско-македонската граница. 
*** 
Министрите за одбрана на ЕУ одржаа дводневен неформален состанок во северниот фински скијачки центар Леви, почнувајќи од понеделникот (2-ри октомври). Помеѓу другите прашања, тие разговараа и за предлогот за распоредување на полициска мисија на ЕУ во Косово и евентуална трансформација на тековната операција на Унијата во Босна и Херцеговина. 
*** 
Американскиот претседател Џорџ В. Буш во понеделникот (2-ри октомври) во Вашингтон се состана со турскиот премиер Реџеп Тајип Ердоган. Буш ја потврди поддршката на САД за кандидатурата на Tурција за членство во ЕУ, како и за нејзините економски реформи. Двајцата водачи истакнаа дека нивните влади треба да бидат партнери и сојузници во борбата против тероризмот и радикалниот екстремизам. 
(Разни извори – 03/10/06 – 10/10/06)
