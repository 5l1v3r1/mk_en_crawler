22/04/2010
Од Линда Карадаку за Southeast European Times во Приштина -- 22/04/10
Недостатокот на професионализам и финансиски средства за системот на здравствената заштита и понатаму придонесува за високата стапка на смртност на новороденчињата во Косово, како и за смртта на многу мајки за време на породувањето. Според Светската здравствена организација (СЗО), 68 отсто од смртните случаи се резултат на компликации за време на бременоста. Околу 36 отсто од смртноста е предизвикана поради траума за време на породувањето. 
Податоците дојдоа од извештајот на СЗО кој го покрива периодот од 2000 до 2008 година. 
Ардијана Биба, 18-годишна мајка, почина неколку часа откако роди мртвороденче во приштинскиот Универзитетски клинички центар во февруари 2009 година. Никој од медицинскиот персонал не знаел дека нејзината ситуација е тешка, изјави за косовскиот весник Косова Сот нејзиниот татко, Мухамет Биба. Тој е решен да ја открие причината за смртта на неговата ќерка.
Повеќето пациенти во Косово велат дека јавните болници нудат многу лоши услуги. Ова беше причината што една жена, Илирјана, архитект од Приштина, избра приватна клиника за нејзиното бебе. 
Цените во приватните клиники варираат, при што Илирјана избрала цена од 600 евра за пораѓањето. За царски рез цената е повеќе од двојно поголема. Во Косово просечната плата е околу 300 евра месечно, што им дозволува на малкумина приватна здравствена грижа. 
Јавните клиники се официјално бесплатни, но Суеда Љатифи, косовски гинеколог, истакнува дека условите се лоши, при што предвремено родените бебиња честопати починуваат во текот на првите шест недели од животот. Недостатокот на финансиски средства и медицинска опрема се главните причини за лошото работење на јавните болници, рече Љатифи.
„Човечкиот фактор не може да направи чуда, недостасуваат основни лекови“, изјави таа за Радио Слободна Европа. „На бебињата кои се родени со премала тежина, им треба специјална опрема која тука [во јавните болници] недостасува. Ги алармиравме сите институции ... на локално и меѓународно ниво.“ 
Сами Ука од СЗО во Приштина рече дека справувањето со овој проблем претставува суштински предизвик за косовското општество, кој не го добива вниманието што го заслужува. Косово страда поради недостатокот на севкупен информативен систем за својот здравствен систем, рече Ука, нешто што ќе може да ги собере сите клучни податоци.
Министерството за здравство вели дека повеќе смртни случаи на мајки и новодоренчиња се регистрирани во Приштина бидејќи пораѓањата се вршат во главната болница таму. Но, ова не е сосема точно. 
Фаик Хоти, портпарол на Министерството за здравство, изјави за SETimes дека податоците се искривени бидејќи повеќето смртни случаи се случуваат во посиромашните рурални области, а сепак се регистрираат во Приштина. 
„Приштина не е местото од каде доаѓаат [луѓето]“, рече Хоти. „Тоа се [места како] Дечани, Драгаш, Митровица, Вучитрн [и] Maлишево.“
Според министерството, околу 10.000 раѓања се случуваат во Приштина секоја година, при што повеќето мајки доаѓаат од надвор од градот.
„Министерството за здравство верува дека смртноста на новороденчињата може да се намали со ревидирање и спроведување нова стратегија за репродуктивното здравство“, рече Хоти, објаснувајќи дека ова вклучува повеќе финансиски средства за пренатално образование, како и повеќе обука за здравствената заштита. Исто така, треба да се изградат повеќе акуштерски и гинеколошки клиники во руралните области.
Ука рече дека СЗО препорачува од 2000 година земјата да спроведе стратегија за решавање на проблемот со болестите на новороденчињата и децата. Стратегијата беше подготвена од СЗО и УНИЦЕФ.
Исто така, постои проширена програма за имунизацијата на децата, како и услови за хранењето на новороденчињата и децата. СЗО ја истакнува потребата од подобрување на пренаталната и постнаталната заштита и планира семинар во Косово за здравствената заштита на мајките и децата.
