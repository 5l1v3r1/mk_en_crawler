15/07/2009
Од Ајхан Шимшек за Southeast European Times -- 15/07/09
По неколкугодишни преговори, водачите на пет европски земји во понеделникот (13-ти јули) во Анкара го потпишаа договорот за гасоводот Набуко.
Со документот се покренува проектот за изградба на голем гасовод поддржан од САД и ЕУ, кој ќе пренесува касписки и блискоисточен гас до Европа, и ќе ја намали зависноста на ЕУ од Русија. 
„Од овој момент, Турција е важен партнер во енергетската политика на ЕУ. Дури и да се погледне само од енергетска гледна точка, јасно е дека Турција треба да стане членка на ЕУ“, рече турскиот премиер Реџеп Тајип Ердоган.
Тој и неговите колеги од Австрија, Унгарија, Бугарија и Романија потпишаа договор со претседателот на Европската комисија (ЕК) Жозе Мануел Баросо. Гасоводот ќе чини скоро 8 милијарди евра.
Изградбата треба да заврши во 2014 година. 
„Верувам дека со пристигнувањето на првиот гас -- а според некои експерти тоа ќе биде уште во 2014 година -- овој договор ќе ја отвори вратата за една нова ера помеѓу ЕУ и Турција“, изјави Баросо за турскиот весник Заман. 
Конзорциумот на Набуко е во рамноперно распределена сопственост на нафтени и гасни претпријатија во транзитната зона -- австриското претпријатие ОМВ, унгарското МОЛ, бугарското Булгаргас, романското Трансгас, турското Ботас и германскиот енергетски гигант РВЕ, кој последен доби зелено светло.
Потпишувањето на Турција според многумина претставува начин земјата да ги поттикне своите проблематични разговори за пристапување со ЕУ. Еден од противниците на кандидатурата за членство на Турција, Австрија, сега тесно соработува со Анкара за проектот Набуко. 
„Денес сме сведоци на силен приказ на страташките врски помеѓу Турција и ЕУ“, рече Баросо. „Овој договор може -- во следните месеци и години -- да ја отвори вратата за нова ера во односите помеѓу Европската унија и Турција, па и пошироко. Енергијата може да помогне во воспоставувањето нови структурни врски помеѓу Европа, Турција, земјите од Каспиското Море и земјите од Централна Азија.“
„Гасоводите можеби се направени до челик, но Набуко може да ги цементира врските помеѓу нашите народи“, додаде тој.
ЕУ во голема мера зависи од Русија во поглед на енергијата и природниот гас -- тренд што земјите-членки се обидуваат да го изменат. Многу земји во југоисточна Европа се соочуваат со недостаток на гас скоро секоја зима поради расправиите помеѓу Русија и Украина.
