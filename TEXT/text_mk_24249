13/04/2009
ПРИШТИНА, Косово -- ЕУЛЕКС е подготвен да ги разгледа извештаите дека Ослободителната војска на Косово (ОВК) шверцувала органи на затворени Срби кои биле чувани во албанските затвори пред една деценија, рече шефот на ЕУЛЕКС, Ив де Кермабон, во саботата (11-ти април). „Подготвени сме да ги испитаме ваквите извештаи, ако постојат“, рече Де Кермабон по состанокот со албанскиот министер за правда, Енкелед Алибеај, во Тирана. Минатата недела две новински организации ги објавија своите сознанија по испитувањето на тврдењата дека членовите на ОВК киднапирале цивили за време на војната во Косово, ги малтретирале и убивале. Наводите избија на површина по книгата на Карла дел Понте, поранешен главен обвинител на Хашкиот трибунал за воени злосторства. (Кохавижн, РТК, Телеграфи, Клан, Алсат - 11/04/09)
