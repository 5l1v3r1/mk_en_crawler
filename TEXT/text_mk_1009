18/09/2007
Комесарот за надворешни односи на ЕУ, Бенита Фереро-Валднер, во понеделникот (17-ти септември) се состана со бугарскиот претседател Георги Парванов, при што й беше врачен медал Стара планина -- највисока државна почест -- за нејзината помош во ослободувањето на затворените бугарски медицински лица во Либија и враќањето дома. Фереро-Валднер, исто така, беше прогласена за почесен граѓанин на Софија.
*** 
Бугарскиот министер за одбрана, Веселин Близнаков, во понеделникот (17-ти септември) пристигна во Босна и Херцеговинa, каде што ќе ги посети бугарските војници распоредени таму. Близнаков ја предводи делегацијата која ја сочинува претседателот на парламентарниот комитет за одбрана, Ангел Најденов, началникот на Генералштабот на бугарските вооружени сили, генерал Златан Стојков, заменик-министерот за одбрана, Спас Панчев, и командантот на бугарските копнени сили, генерал-мајор Иван Добрев. 
 *** 
Косовскиот премиер Агим Чеку во средата (12-ти септември) се состана со неговиот албански колега, Сали Бериша, во Тирана. Чеку ја повика ЕУ да ги спречи одредени земји-членки да ја диктираат политиката на блокот во врска со статусот на Косово. Бериша ја потврди поддршката на Албанија за независноста на Косово и ја повика меѓународната заедница да го забрза процесот. 
 *** 
Американската амбасада во Сараево во средата (12-ти септември) потврди дека Чарлс Инглиш ќе биде новиот американски амбасадор во Босна и Херцеговинa. Тој ќе ја преземе должноста овој месец. Американскиот претседател Џорџ В. Буш, исто така, го номинираше Даниел В. Спекхард за нов американски амбасадор во Aтина, на местото на Чарлс Рис. 
*** 
Шпанскиот министер за надворешни работи, Мигуел Ангел Моратинос, ја потврди поддршката на неговата земја за кандидатурата на Maкедонија за влез во НАТО и во ЕУ, за време на состанокот со македонскиот колега Антонио Милошоски во вторникот (11-ти септември) во Мадрид. Моратинос изрази надеж дека Македонија ќе добие покана за влез во НАТО на неговиот самит во април 2008 година во Букурешт. 
*** 
Премиерот на Шри Ланка, Ратнасири Викраманајака, минатата недела беше во Загреб, на разговори со неговиот хрватски колега, Иво Санадер. Фокусот беше ставен на зајакнувањето на билатералната соработка и на заедничкиот бродоградежнички и поморски проект. Викраманајака, исто така, се состана со претседателот Стипе Месиќ и со министерката за надворешни работи, Колинда Грабар-Китаровиќ. 
(Разни извори 11/09/07-18/09/07) 
