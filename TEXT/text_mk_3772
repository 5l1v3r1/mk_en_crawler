23/01/2008
(Еуопсервер - 23/01/08; AФП, АП, Ројтерс, ВОА, Итар-Тасс, Балкан инсајт, Б92, Њу Косова репорт - 22/01/08)
Косовскиот премиер Хашим Тачи се очекува да ја истакне подготвеноста на покраината да продолжи со плановите за еднострано прогласување независност во текот на дводневните разговори со високи претставници на ЕУ и НАТО, кои започнуваат в среда (23-ти јануари) во Брисел.
„Јас ќе ја претставам позицијата на институциите и на народот на Косово, дека Косово е подготвено и обединето во ставот да стане независна и суверена држава“, им рече тој на новинарите на заминување кон белгискиот главен град во вторникот. 
Тачи треба да се состане со шефот за надоврешна политика на ЕУ, Хавиер Солана, комесарот за проширување, Оли Рен, и генералниот секретар на НАТО, Јап де Хоп Шефер. Покрај прашањето на статусот, разговорите, исто така, се очекува да се фокусираат на правната и полициска мисија од 1.800 припадници што ЕУ планира да ја испрати на местото на сегашната мисија на ОН таму. Словенечкиот министер за надворешни работи, Димитриј Рупел, чија земја моментно претседава со ЕУ, се очекува да се приклучи на разговорите со Тачи. 
„Сé ќе биде разјаснето по посетата на Брисел“, Ројтерс го цитираше премиерот во понеделникот, откако тој и другите косовски водачи разговараа за следните чекори во нивните планови за прогласување независност од Србија. „Верувам дека наскоро ќе го објавиме датумот, но сé ќе биде координирано со Вашингтон и со ЕУ.“
Во коментарот по состанокот во понеделникот, косовскиот претседател Фатмир Сејдиу и претседателот на парламентот, Јакуп Красниќи, изразија увереност дека декларацијата за независност ќе биде усвоена пред крајот на февруари.
„Ова е прашање на денови“, изјави Сејдиу за новинарите, во врска со документот, кој наводно веќе е подготвен и доставен до членовите на косовската влада и парламент.
Декларацијата се очекува да ја повика меѓународната заедница да ја признае независноста на Косово, објави во вторникот руската новинска агенција Итар-Тас, цитирајќи го Красниќи.
Во Берлин, за време на состанокот со министрите за надворешни работи на Германија, Велика Британија и Франција во вторникот, американскиот државен секретар Кондолиза Рајс ги повика европските сојузници да не ги одложуваат „тешките одлуки“ за Косово.
САД и повеќето членки на ЕУ ја сигнализираа својата подготвеност за ваков чекор, дури и без одобрение на Советот за безбедност на ОН. Клучното тело од 15 нации останува поделено околу следните чекори во процесот на одредување на конечниот статус на Косово. И додека западните нации го поддржуваат барањето на мнозинството на етничките Албанци од 90 отсто во покраината, за државност, Русија ја поддржува Србија, која инсистира на задржување на одредена сувереност над покраината. Таа се закани дека ќе ја блокира секоја одлука на ОН што не е прифатлива за Белград, кој му нуди широка автономија на Косово во српските граници.
