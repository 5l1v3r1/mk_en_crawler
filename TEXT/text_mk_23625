23/03/2009
АНКАРА, Турција -- Полицијата го приведе Камил Атак, поранешен градоначалник на југоисточниот град Чизре, во рамките на истрагата за наводните убиства на Курдите од страна на турските безбедносни сили во 1990-тите, објавија медиумите во неделата (22-ри март). Полицијата го уапси во рација доцна во саботата во провинцијата Мардин, во близина на сириската граница, и го донесе во Дијарбакир на сослушување. Минатата недела полицијата ги притвори двата сина на Атак и уште три лица за можна вмешаност во убиствата. Полицијата ги приведе откако во истрагата беа откриени скоро 20 парчиња човечки коски, при ископувањето во Чизре. Остатоците се верува дека им припаѓаат на Курдите кои исчезнаа во областа за време на нападот на терористичката Курдистанска работничка партија (ПКК) во 1990-тите. Истрагата започна минатиот месец, поради наводите на курдските активисти кои рекоа дека турските безбедносни сили ги фрлиле телата на убиените Курди во нафтени бунари со киселина и ги закопале долж патот кој го поврзува Чизре со југоисточниот град Силопи.
Во другите вести, медиумите во петокот објавија дека турското државно радио ќе отвори канали на ерменски и курдски јазик за „два до три месеци“. Овој потег е дел од напорите на Анкара за нормализирање на односите со соседна Ерменија и зајакнување на културните и демократските права на нејзиното големо курдско малцинство. (СНН Турк, АФП, Ворлдбулетин, Џрнал оф тркиш викли - 23/03/09; Хуријет, новинска агенција Анадолу, Ројтерс - 20/03/09)
