02/07/2006
БУКУРЕШТ, Романија -- Повикот на премиерот Калин Попеску Таричеану за повлекување на романските војници од Ирак до крајот на годинава беше одбиен од страна на Врховниот одбранбен совет, рече во петокот (30-ти јуни) претседателот Трајан Башеску. Тој рече дека се преговара за намалување на големината на романскиот контингент, но ја отфрли можноста за комплетно повлекување на 890-те војници. Еден таков потег не би бил од полза за интересите и репутацијата на земјата како меѓународен партнер, додаде Башеску.
Таричеану и неговата Национал-либерална партија предложија повлекување минатата недела, поради безбедносни причини, како и поради трошоците на мисијата. Другите партнери во романската владејачка коалиција -- Конзервативната партија и партијата на етничките Унгарци УМДР -- сé уште не излегоа со коментар во врска со ова прашање. (Ројтерс, АП, Ромпрес - 30/06/06)
