24/06/2011
Билјана Пекушиќ за Southeast European Times во Белград -- 24.06.11 
32-годишниот Небојша Јовановиќ, сопственик и директор на средно училиште за информатичка технологија во Нови Сад, ќе биде еден од првите туристи во вселената кои ќе полетаат од САД во 2012-та година, во организација на британската компанија Вирџин Галактик. 
На почетокот, кај Јовановиќ имаше мала надеж дека ќе биде избран, но веднаш по пријавувањето, тој добил телефонски повик од Лондон. 
„Не можев да поверувам дека влегов во изборот толку лесно“, рече Јовановиќ. Кога сфатив дека сум навистина меѓу првите во светот кои ќе резервираат место за патување во вселената, откажувањето не беше опција!“ 
Јовановиќ вели дека е авантурист по природа. Тој посетил многу далечни и непристапни места во светот, а патувањето низ вселената ќе биде печат на сите негови авантури, рече тој. 
Шатл Шифт Спејс Ту, еден вид на патнички авион, ќе има шест туристи.
Транспортниот авион, кој го возат искусни пилоти од НАСА, ќе достигне височина од 15 километри пред одвојување од авионот со ракетни мотори и ќе продолжи да лета со брзина од 4.500 километри на час. Моторите се затвораат на 115 километри. Патниците ќе ги извадат нивните појаси и ќе ја искусат бестежинската состојба додека уживаат во убавината на Земјата и вселената.
Групата, сепак, мора да исполни одредени психо-физички критериуми. Јовановиќ држи строга диета за да ослабе и да остане под 110 кг. Постои можност патниците да се онесвестат по напуштањето на орбитата на Земјата, за што ќе бидат подложени на специјална обука во центарот на НАСА во Флорида. 
Јовановиќ има целосна поддршка од семејството и пријателите. Многумина во Нови Сад се восхитуваат на неговата храброст. Неговите средношколци се горди на својот директор.
„Кога ќе се врати, тој ќе ни раскаже сé за вселенскиот костум, бестежинската состојба, како е да се видат Земјата и вселената од таму“, рече Милош Бошковиќ, средношколец во училиштето за информатичка технологија во Нови Сад. „Можеби некои од нас ќе одлучат да станат вистински астронаути“.
 Вирџин Галактик започна да работи на програма за туристи во вселената во 2005-та година. Проектот се одвива во американските држави Ново Мексико и Калифорнија.
Досега, 80.000 луѓе од сите возрасти од целиот свет се пријавиле за туристичкиот вселенски лет. 
Во првиот туристички вселенски лет ќе учествуваат Ричард Бренсон, сопственикот на Вирџин Галактик и неговото семејство, вклучувајќи ја и неговата 80-годишна мајка. На следното патување учесници ќе бидат светски познати имиња, како што се Мадона, Роналдо, Арнолд Шварценегер и познатиот физичар Стивен Хокинг.
Наташа Павловиќ, српско-американска актерка која живее и работи во Калифорнија, ќе патува во вселената пред мене“, изјави Јовановиќ за SETimes. „Таа ќе биде првата Србинка во вселената, а јас ќе бидам првиот српски граѓанин во вселената“.
