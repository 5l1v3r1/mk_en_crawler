22/02/2010
Анализа на Марко Биоцина за Southeast European Times во Загреб -- 22/02/10 
Во изминатите десет години руските нафтени компании станаа доминантни на пазарот за дистрибуција на нафтата низ Југоисточна Европа. Русија продолжува агресивно да го развива и контролира дотурот на нафта и природен гас во регионот. Целата на ова, како што велат аналитичарите, беше да се постигне значајно влијание -- комерцијално и политичко -- во регионот. 
Кога руската нафтена компанија Лукоил ја изгради својата прва бензинска пумпа на Балканот -- проект од 1998-та во бугарскиот главен град Софија -- малку аналитичари го видоа тоа како долгорочна стратегија за енергетска доминантност во Југоисточна Европа. 
Последниот доказ за рускиот план се појави во март 2009-та година кога Сургутнефтегас купи 21 отсто од акциите во унгарската централна енергетска компанија МОЛ, претходно сопственост на австриската ОМВ.
Сургутнефтегас е една од најнетранспарентните нафтени компании во Русија, која се поврзува со рускиот премиер Владимир Путин. Со откупувањето на унгарската компанијам Сургутнефтегас автоматски стана сопственик на акции во хрватската компанија ИНА, каде 47 отсто од акции се во сопственост на МОЛ. 
За да го ограничи влијанието на Сургутнефтегас, унгарската компанија ги смени правилата за гласање на своите акционери. Но нема сомнеж дека со влегувањето во акционерската структура на МОЛ и ИНА, Русите успеаа да влезат во хрватскиот и унгарскиот пазар. Ова не е само деловен триумф, туку укажува и на геополитичкиот успех на десетгодишната руска стратегија.
Сега руските компании делуваат на сите енергетски пазари во Југоисточна Европа.
Доминантната позиција во Бугарија ја има Лукоил, кој исто така работи и во Србија, Босна и Херцеговина (БиХ), Црна Гора и Хрватска. Руското влијание во Србија беше дополнително засилено минатата година кога државната компанија Гаспром ја презеде компанијата Нафтена Индустрија во Србија. Во БиХ, Русија ја поседува компанијата Нафтена Индустрија во Република Српска.
Јасно е дека ништо од ова не е случајно или без голема внимателност. Секако, долгорочната стратегија беше реализирана преку бизнисот и политичките сектори, каде бизнис компонентата се случуваше во периодот од една деценија.
Во текот на тој период, некои руски компании склучија договори за краткорочни загуби, кои денес се сметаат за поголема стратегија за подоцнежен успех. Русите се раширија во регионот со купување на постоечки фирми, а ако тоа не успееше, отвораа и развиваа нивни сопствени енергетски фирми поврзани со постоечките. 
Овој процес беше скап, но добро координиран. На крајот, руските компании ќе имаат постигнато речиси целосна контрола на малопродажбата, рафинериите, системите за транспорт на нафтата и природниот гас во секоја земја од Југоисточна Европа во следните неколку години.
Една година откако приватната компанија Лукоил -- делумно во споственост на американската компанија КонокоФилипс -- започна бизнис во Бугарија, таа купи 58 отсто од рафинеријата Нефточим за 74 милиони евра. Лукоил се смета за најтранспарентна руска нафтена компанија. Бугарскиот погон купен во 1999-та година се наоѓа во црноморскиот град Бургас.
Рафинеријата на Лукоил во Бургас е најголема на Балканот и стана база за понатамошен развој на Лукоил во регионот. Лукоил е, исто така, една од најголемите компании во Бугарија, создавајќи 9 отсто од бугарскиот БДП и плаќајќи една четвртина од сите даночни приходи во земјата. 
Кон крајот на 2003-та година, оваа компанија ја направи својата најголема инвестиција кога откупи 79,5 отсто од српската нафтена компанија Беопетрол за 117 милиони евра. Беопетрол поседуваше околу 200 бензински пумпи, како и 20 отсто од малопродажниот пазар за нафтени деривати во Србија. 
Најголемиот број бензински пумпи некогаш беа во сопственост на ИНА и беа одземени од страна на Србија кога започна југословенската војна. Бензинските пумпи на Беопетрол беа застарени и оптоварени со разни проблеми околу сопственичките права.
Лукоил потроши над пет години и 76 милиони евра за да ја закрепне компанијата и таа да почне да носи профит во Србија. Овие проблеми во Србија ги забавија плановите на компанијата за проширување и во следните две години Лукоил не купи ништо. 
На 17-ти август, врз основа на договорот склучен со македонската влада, филијала на Лукоил беше отворена во оваа земја која сега има една дузина бензински пумпи. Тогаш многу аналитичари беа изненадени дека една голема компанија како Лукоил ќе потроши значајни ресурси на еден пазар толку мал и затворен како Македонија. Но, јасно е дека компанијата знаеше дека е важно да се обезбеди присуство во секоја земја во регионот. 
Во 2006-та година, Лукоил се обиде да започне бизнис во Словенија преку стратешко партнерство со словенечката државна компанија Петрол. Договорот беше попречен од словенечкиот премиер Јанез Јанша, наводно по добивањето на директни инструкции од Брисел да го направи тоа. Сепак, истата година Лукоил продолжи да го шири својот бизнис и во октомври 2006-та година беше отворена филијала во Црна Гора. 
Истата година беа започнати преговори за приватизација на НИРС со руски инвеститори. Оваа компанија има рафинерија за сурова нафта во Босански Брод, рафинерија за нафта во Модрича и команија за дистрибуција Петрол во Бања Лука. 
Договорот беше комплетиран десет месеци подоцна. И покрај тоа што премиерот на РС Милорад Додик тогаш рече дека тоа е одличен договор за неговата земја и дека руските партнери ќе инвестираат значителни средства за развој на рафинериите, во извештајот на локалниот оддел на невладината организација Транспаренси Интернешанал пишуваше дека целата трансакција била проследена со нерегуларности. 
Додик тврдеше дека рафинеријата е продадена на руската компанија Зарубезнефт, иако испадна дека официјален сопственик на рафинеријата е една претходно непозната фирма наречена Нефтгасинкор. А, парите за купувањето беа испратени од сметката на руската комерцијална банка Внешекономбанк. Заради ова вистинските сопственици на рафинеријата останаа непознати, со сомнежи дека тие се блиски до раководството на Гаспром.
Во 2007-та година, Лукоил покажа сериозен интерес за хрватскиот пазар. Компанијата се обиде да го купи Тифон од пензионираниот генерал Иван Цермак. Тифон беше значаен малопродажен ланец со 36 модерни бензински пумпи, околу 20 нови локации и дел од пазарот од 7 отсто.
Ова купување ќе му овозможеше на Лукоил да биде конкурентен со ИНА за многу кратко време. Но, унгарскиот МОЛ даде подобра понуда и Лукоил беше принуден да го одложи својот влез на хрватскиот пазар. Тоа го направи во април 2008-та година кога купи една мала компанија наречена Европа Мил, со осум бензински пумпи и речен терминал во Вуковар.
Речиси паралелно на ова, Лукоил го купи синџирот на бензински пумпи Рокспед во Црна Гора за 26,5 милиони евра. Малкумина ги сфатија зделките на Лукоил во регионот како закана, главно поради позитивниот впечаток што го имаше како една приватна компанија. Овој став се смени кога во Србија и БиХ почнаа да функционираат компании под директна контрола на руското раководство.
Кон крајот на 2007-та година, трет руски играч се појави на Балканот -- државниот енергетски гигант Гаспром. Тој имаше намера да го купи НИС од државата преку филијалата Гаспронефт. 
Русите платија 400 милиони евра за НИС и се согласија да инвестираат дополнителни 500 милиони евра со 2012-та година. Договорот беше потпишан од српскиот премиер Воислав Коштуница. Независните аналитичари велат дека компанијата е продадена за многу помалку од нејзината вистинска вредност и шпекулираа дека ова било направено со цел да се обезбеди политичка поддршка од Русија во српската кампања против независноста на Косово.
Во 2007-та година, НИС забележа профит од 125 милиони евра и плати 1,2 милијарди евра во даноци. Врз основа на овие бројки, многу аналитичари заклучија дека Србија ја предаде контролата врз нејзиниот енергетски систем на Русија за многу ефтина цена. Русите ќе стекнат слична контрола во Унгарија ако успеат да постигнат клучна сопственост во МОЛ.
Досега, ова не е случено. Но, без сомнение ќе биде сфатено како значително зголемување на руското влијание. Бидејќи некои од земјите во регионот веќе се членки на ЕУ -- и земајќи во обѕир дека другите ќе станат членки во иднина -- може да се претпостави дека Русите постигнуваат понатамошно политичко влијание во ЕУ преку едно од најзначајните прашања на 21-от век: енергијата.
