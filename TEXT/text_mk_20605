11/12/2007
БРИСЕЛ, Белгија -- Министрите за надворешни работи на ЕУ во понеделникот (10-ти декември) постигнаа договор за започнување со неофицијалните подготовки за мисија во Косово, која ќе го замени УНМИК. Земјите-членки на ЕУ, исто така, се доближија до консензус за признавање на Косово откако тоа ќе прогласи независност од Србија. Германскиот министер за надворешни работи, Френк-Волтер Стајнмаер, по состанокот за новинарите изјави дека Кипар бил единствената земја што се спротивставила на заедничкиот заклучок дека понатамошните разговори помеѓу Србите и етничките Албанци се бесцелни.
Словачка, наводно, исто така сигнализирала дека ќе й биде тешко да го признае Косово, но нема да го спречи испраќањето на мисија на ЕУ таму. Шпанија и Грција, исто така, се двоумеле во врска со поддршката за унилатералното прогласување независност во Косово, но не ја исклучиле можноста за промена на севкупната политика. Исто така, имало несогласувања околу тоа како да се постапи со Србија, при што некои земји вршеле притисок за заокружување на Договорот за стабилизација и асоцијација со Белград и покрај неговото непредавање на Трибуналот на ОН на Ратко Младиќ и другите осомничени. 
Во меѓувреме, околу 3.000 луѓе се собраа во понеделникот во Приштина за да го одбележат официјалниот крај на разговорите за идниот статус на Косово. Демонстрантите побараа итна независност за покраината, повик кој го повторија и политичарите на етничките Албанци. (Гардијан, Фајненшал тајмс, АФП, АП - 11/12/07; Блумберг, АП, ДВ; РТС, Б92, Бета, Косовалајв, РТК, Балканвеб, Телеграфи, РФЕ - 10/12/07) 
