14/09/2004
Од Фатих Баран за Southeast European Times во Истанбул - 14/09/04
Зголемувањето на бројот на трансакции од кредитни картички и должници од кредитни картички предизвикува загриженост помеѓу турските власти. Според цифрите од Централната банка, трансакциите од кредитни картички се зголемени на 5,6 милијарди евра во август, додека неплатениот долг од кредитни картички изнесува 233,2 милиони евра. Извештајот што го подготви Стопанската комора на Анкара покажува дека бројот на сопственици на кредитни картички во Турција, земја со население од 68 милиони, изнесува 23,2 милиони.
Веќе две децении Турција страда од економска и политичка нестабилност. По убедливата победа на Партијата на правдата и развојот (АКП) по општите избори во ноември 2002 година, Владата презеде мерки за ревитализација на економијата. Според пакетот заеми од ММФ, Турција треба да постигне 5 отсто раст на БДП и приход по глава на жител од 3,270 евра до крајот на 2004 година. 
Зголемувањето на трансакциите од кредитните картички е загрижувачко за Владата поради потенцијалните проблеми со платниот биланс. Според потрошувачките групи, кредитните картички често се издаваат без проверка на конкретната купувачка моќ на корисникот. Како резултат на тоа, дојде до зголемување на висината на неплатените долгови на кредитните картички. 
Агенцијата за банкарска регулатива и контрола подготви нацрт-закон за воведување ред во системот на кредитни картички. Со оваа легислативата од банките ќе се бара тие да постават кредитни ограничувања врз основа на финансиската ситуација на корисникот, додека процедурите и условите за издавање на кредитни картички ќе бидат одредени од пазарните услови и меѓународните стандарди.
Сепак, Турскиот банкарски сојуз (ТБС) ја повика Владата да заземе „чувствителен“ пристап, истакнувајќи дека кредитните картички придонесуваат за економијата. Во интервјуто за една локална телевизија, шефот на ТБС, Ерсин Озинџе, рече дека секое ограничување на кредитните картички би било погрешно. Нивата употреба помага во обесхрабрувањето на нелегалната економија, рече тој.
