21/10/2009
(Новинари без граници, АП, Еуопсервер, Новините, Софија ечо, Dnevnik.bg, Медиапул, Кроејшн тајмс, МИА, Макфакс - 20/10/09)
Состојбата со слободата на медиумите е влошена во сите, освен во две балкански земји, во текот на изминатите 12 месеци, според новото истражување на Новинари без граници (РСФ) објавено во вторникот (20-ти октомври). 
Македонија скокна за осум места погоре во индексот за Светската слобода на медиумите на меѓународната медиумска набљудувачка група, и стана водач во регионот. Таа се рангираше на 34-тото место меѓу 175 земји во светот, опфатени во овогодинешното истражување, од 42-рото место минатата година. 
Единствената друга балканска земја која го подобри својот рејтинг во текот на изминатата година беше Србија, која се качи за две места погоре, на 62-рото место. 
Истражувањето ги рефлектира нарушувањата на слободата на медиумите кои се случија помеѓу 1-ви септември 2008 и 31-ви август 2009 година. Секоја земја доби рејтинг и поени, од 0 (најдобар) до 115,50 (најлош).
Данска, Финска, Ирска, Норвешка и Шведска водат на светската листа оваа година, со по нула поени, додека Еритреа беше на дното на табелата со 115,50 поени. 
„Слободата не медиумите мора да се брани насекаде во светот со истата енергија и истото инсистирање“, рече генералниот секретар на РСФ Жан-Франсоа Жулиар во вторникот, на лансирањето на новиот индекс на групата. 
Во рамките на поширокиот регион на Југоисточна Европа (ЈИЕ), кандидатот на ЕУ Македонија го зазеде второто место, по Кипар, кој се придвижи за шест места погоре, на 25-тото место во индексот од 2009 година. 
Сите други земји од ЈИЕ, вклучително и членките на ЕУ, Бугарија, Грција и Романија, паднаа во своите позиции. 
Бугарија, која се рангираше на 35-тото место пред три години, е во континуиран пад откако пристапи во Унијата во 2007 година. Таа сега се рангираше на 68-мото место во светот, пад од 59-тото место минатата година, и е ЕУ-членка со најнизок рејтинг во поглед на слобода на медиумите во индексот од 2009 година.
Грција (35-та) и Романија (50-та) паднаа за четири, односно три позиции. 
Состојбата со слободата на медиумите е влошена и во другите земји на ЕУ. Бројот на европските земји меѓу најдобрите 20 во светот е намален од 18 минатата година на 15 денес.
„Вознемирува тоа што европските демократии како што се Франција, Италија и Словачка имаат континуиран пад на рејтингот од година во година.“
Падот на кандидатите на ЕУ Хрватска и Турција е дури полош од оној на другите земји во ЈИЕ кои веќе пристапија во блокот од 27 земји. Хрватска, каде што сопственикот и маркетинг директорот на неделникот Национал беа убиени во бомбашки напад пред околу 12 месеци, падна за 33 места и заврши на 78-мото место на светската листа денес. 
„Во Хрватска ... одредени аспекти на српско-хрватските односи се извор на тензии и се забранети за медиуми“, објави РСФ. „Новинарите кои ги кршат табуата се честопати цел на насилство.“ 
Падот на Турција од нејзиното 120 место минатата година на 122-ро место денес „е резултат на појавата на случаи на цензура, особено цензура на медиумите кои ги претставуваат малцинствата (пред сé Курдите), и напорите на членовите на владините тела, вооружените сили и судскиот систем да ја задржат својата контрола над покривањето на работите од општ интерес“, објасни париската набљудувачка група.
Од другите земји во ЈИЕ, Црна Гора падна на 77-мото место во индексот од 2009 година од 53-тото место минатата година, што претставува значителен пад во поглед на слободата на печатот. Косово, кое се рангираше на 75-тото место оваа година, падна за 17 места во новиот глобален рејтинг на РСФ, додека Албанија (88-ра) и Босна и Херцеговина (39-та) паднаа за девет, односно три места. 
