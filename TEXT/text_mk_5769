25/06/2011
Алакбар Рауфоглу за Southeast European Times -- 25.06.11
Додека палестинските групи Хамас и Ал-Фатах ги договараат деталите за здружената влада, по скоро пет години од, како што некои ја нарекуваат, граѓанската војна, Турција игра улога на посредник. 
Сепак, нејзината помош во израелско-палестинскиот мировен процес, може да биде ослабната поради лошите односи со Израел, кризата во Сирија и растечниот постреволуционерен Египет.
Во рамките на своите напори како посредник во регионот, Анкара им беше домаќин на Фатах и на Хамас, честопати добивајќи критики за своите разговори со втората, која е прогласена од Соединетите Држави, Израел и Европската унија за терористичка организација. 
Од перспективата на Анкара, израелско-палестинскиот конфликт лежи во центарот на тензиите во регионот и неговата револуција ќе ја поттикне стабилноста во поширокиот Блиски Исток. 
„Ако постигнеме единство во Палестина, тоа ќе биде главен чекон кон мирот на Блискиот Исток“, рече претседателот на турско-палестинската Меѓупарламентарна група на пријателство, Зејид Аслан, за SETimes, додавајќи дека Анкара е подготвена да биде домаќин на нови состаноци меѓу страните.
Според Аслам, решавањето на палестинскиот проблем повлекува смирување на внатрешните тензии и носење демократија во регионот. 
„Ако сакаме демократијата да се закорени, мораме да ги почитуваме водачите што ги избра [палестинскиот] народ“, рече тој.
„Игнорирањето на Хамас, кој влезе во [палестинскиот] парламент како резултат на демократски избори, го прави невозможно решавањето на палестинскиот проблем ... Од таа причина организираме состаноци“, рече тој, додавајќи дека карактеризацијата на другите земји на Хамас како терористичка организација „нема никаква врска со нас“.
Според Али Балчи, палестински аналитичар на универзитетот Сакарја, Анкара сака да ја преземе улогата што долго време ја имаше Каиро.
„Турција сака да ја откаже ексклузивната посредничка улога на Египет во разговорите меѓу движењето Ал-Фатах и Хамас“, рече тој за SETimes. 
Поранешниот израелски амбасадор во Турција, Алон Лиел, се согласува. 
„Ваквите настани се многу веројатни, бидејќи Турција ја има довербата на Ал-Фатах и на Хамас“, рече тој, предупредувајќи сепак дека промената може да „му наштети на квалитетот на турско-египетските дипломатски односи“. 
Некои аналитичари остануваат загрижени дека влегувањето во палестинските разговори може да го компромитира имиџот на Турција како непристрасен посредник во регионот, особено во Израел.
„На Израел нема да му се допадне, но се чини дека тоа не й пречи премногу на Анкара“, рече Лиел. 
Тој објаснува дека „скоро непостоечката дипломатска врска меѓу Турција и Израел ќе го попречи турското посредување меѓу Израел и Палестинците или Израел и Сирија. 
Итамар Рабиновиќ, поранешен израелски амбасадор во САД, се согласува. 
„Иако падот на турско-израелскиот однос ја намалува ефикасноста на Анкара како посредник меѓу Израел и Арапите, Турција сé уште може да биде ефикасен посредник меѓу арапските страни“, рече тој.
