28/07/2008
ЛОНДОН, Велика Британија -- Босна и Херцеговина (БиХ) е многу поблизу до распад сега отколку за време на конфликтот во периодот 1992-1995 година и ЕУ треба да стори повеќе за да го спречи ова, рече во неделата (27-ми јули) поранешниот висок претставник Педи Ешдаун, во натписот објавен во „Опсервер“. „Радован Караџиќ е конечно на пат за Хаг. Но, поделбата на Босна, која беше негов сон, е сега поверојатна отколку во времето кога тој стана бегалец“, вели Ешдаун во натписот. Тој предупреди дека РС создава паралелни структури, носејќи ја земјата поблизу до поделба, нешто што ЕУ мора да го спречи.
„Брисел мора да ја заостри условеноста, да ги поддржи своите инструменти на терен, да се спротивстави на обидите за поткопување на босанската држава, инсистирајќи на уставни реформи за поголема функционалност на Босна и борба против корупцијата, која станува повкоренета од кога и да е“, рече Ешдаун. (Опсервер, РТРС, СРНА, Макфакс, Ројтерс - 27/07/08)
