25/02/2010
БРИСЕЛ, Белгија -- Европската комисија (ЕК) во средата (24-ти февруари) одлучи да ја однесе Грција пред Судот на правдата на ЕУ, поради невраќањето на државната помош што нелегално им ја доделила на стотици претпријатија преку даночни изземања. „Враќањето на незаконската помош е заради постигнување еднаквост во условите. Комисијата е решена да ги преземе сите неопходни чекори за да се осигури дека земјите-членки ги исполнуваат своите обврски за враќање“, рече комесарот за конкурентност на ЕУ, Јоакин Алмуња. 
Според грчкиот закон, претпријатијата имаа дозвола да одбијат до 35 отсто од својот профит од даночната база во 2003 и 2004 година, ако ги спроведат проектите во неколку конкретни сектори. Тие требаше да ги искористат овие изземања за плаќање на скапите предмети, како што се згради и опрема, за возила и релокација. Но, во 2007 година, ЕК донесе одлука дека потегот на Грција е нелегален и несоодветен на правилата за државна помош на ЕУ, наредувајќи й на Грција веднаш да ги врати субвенциите. Но, Грција не обезбеди никакви информации за ова до денес. (ББС, Ројтерс, веб-страница на ЕК - 24/02/10)
