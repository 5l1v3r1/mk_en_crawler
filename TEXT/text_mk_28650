14/09/2010
САРАЕВО, Босна и Херцеговина (БиХ) -- Апелациската комисија на Судот на БиХ во понеделникот (13-ти септември) ја потврди 17-годишната казна за поранешниот војник од босанските муслимани Суад Капиќ, за воените злосторства извршени врз воените затвореници за време на конфликтот во периодот 1992-1995 година. Капиќ беше осуден за воени злосторства во западниот град Сански Мост во 1995 година.
Во другите вести од понеделникот, Судот на БиХ ја потврди 25-годишната затворска казна на воениот командант на босанските Срби Новак Ѓукиќ за вмешаност во масакрот во Тузла во мај 1995 година. Ѓукиќ беше осуден за воени злосторства врз цивилите и кршење на меѓународното право и Женевската конвенција. Судот го прогласи виновен за наредување артилериски напад на североисточниот град Тузла, при кој загинаа 71 лице, а беа повредени повеќе од 150. Во тоа време, тој беше регионален командант на армијата на босанските Срби. (Срна, РТРС, Независне новине, Онаса, БХРТ, Радио Слободна Европа - 13/09/10)
