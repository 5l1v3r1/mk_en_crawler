22/06/2012
Пол Чикои за Southeast European Times во Букурешт – 22.06.12
Поранешниот романски премиер Адријан Настасе во четвртокот (21-ви јуни) остана во болница во Букурешт, по неуспешниот обид за самоубиство, додека властите доаѓаа во неговата куќа да го одведат во затвор, каде што требаше да ја започне двегодишната затворска казна по обвиненијата за корупција.
Настасе, кој беше премиер од 2000 до 2004 година, се застрела во средата, кога полицијата пристигна во неговата куќа. Еден од полицајците го спречи да се застрела во главата, при што куршумот заврши во вратот на Настасе. Тој беше опериран во четвртокот и неговата состојба е стабилна, велат лекарите.
Адвокатот на Настасе поднесе барање за одложување на затворската казна поради медицински причини, но предупреди дека ќе го изнесе случајот пред Европскиот суд за човекови права.
Пукањето се случи неколку часа откако највисокиот суд на Романија ја потврди двегодишната затворска казна која беше изречена во февруари, и беше поздравена од набљудувачите како пресвртница во кревкиот правен систем на Романија.
„Ова е историска одлука“, рече за SETimes Лаура Стефан, правен експерт во Романското академско друштво (САР), водечка романска невладина организација. „Тоа е прва казна во посткомунистичка Романија што допре до едно вакво високо ниво, поранешен шеф на владата.“
Настасе, член на Социјалдемократската партија, главната партија на новата трипартитна владејачка коалиција во Романија, беше обвинет за нелегално подигање на околу 1,6 милиони евра за неговата неуспешна претседателска кандидатура во 2004 година. Тој изгуби од актуелниот претседател Трајан Басеску. Настасе ги отфрли наводите, велејќи дека се политички мотивирани.
Стефан ги отфрли сомневањата за поврзаност на тајмингот на пресудата на Настасе со напорите на Романија за пристапување во Шенген зоната и ослободување од Механизмот на ЕУ за соработка и верификација (МЦВ), заштитна мерка воведена во 2006 година за да се загарантира напредок во областа на правдата и внатрешните работи. 
Романија и нејзиниот јужен сосед Бугарија не добија влез во безграничната област поради загриженоста на неколку држави во врска со нивото на корупција во двете држави.
Иако се согласија за важноста на пресудата за Настасе, другите аналитичари се повнимателни во врска со нејзините потенцијални ефекти. „Тоа е, навистина, пресуда без преседан, која може да постави пример“, рече за SETimes Александру Чумпанасу, директор на Здружението за спроведување демократија.
„Но, мора да се има предвид дека Адријан Настасе е само еден од илјадници корумпирани функционери. Неговото судење ќе биде пример, но само за оние во инфериорните редови. За високопозиционираните, се плашам дека тие и понатаму ќе бидат корумпирани бидејќи сé уште ќе се чуваат себеси по алгоритамот на моќта. Тие ќе се плашат само откако ќе ги напуштат позициите.“ 
Веста за затворската казна на Настасе ја шокираше јавноста. „Не можев да им верувам на очите кога ги видов ударните вести на телевизија. Настасе беше како карпа во нашите очи, која беше невозможно да се помрдне. Ако тој падна, секој друг кој е валкан може да падне“, рече за SETimes Тудор Лепса, 36-годишен менаџер за продажба во Букурешт. „Само се надевам дека ова не се прави заради имиџ.“
