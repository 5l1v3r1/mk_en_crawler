20/07/2007
Од Игор Јовановиќ за Southeast European Times во Белград – 20/07/07
Осмиот фестивал ЕГЗИТ го одбележа присуството на 150.000 љубители на музиката, 28 бини и четири луди ноќи во Нови Сад, град на 80 километри северно од Белград. Настанот започна на 12-ти јули, при што повеќе од 10.000 луѓе присуствуваа на отворањето. 
Помеѓу изведувачите оваа година беа „Бисти бојс“, Роберт Плант од „Лед Зепелин“, „Продиџи“, Лорен Хил и Ву-Танг Клан. Повеќе од 50 други групи и диџеи учествуваа на настанот. 
Темата на ЕГЗИТ 2007 беше хип-хоп музиката. Ѕвезди на шоуто беа раперите „Снуп Дог“, „Бисти Бојс“ и „Ву-Танг Клан“. Оние што се на друга музичка бранова должина можеа да уживаат во настапите на британската група за електронска музика „Продиџи“, која го отвори фестивалот, и Плант. 
Преставниците на фестивалот велат дека овогодинешниот ЕГЗИТ привлече рекорден број луѓе од надвор од земјата. Околу 40 отсто биле странци. Организаторите одредија специјална област за кампување со простор за 10.000 посетители од странство. 
„Оваа година, за првпат, имаме распродаден фестивал“, рече портпаролот на ЕГЗИТ, Сагор Мешковиќ. „Половина од публиката е меѓународна -- околу 5.000 се од поранешна Југославија, 10.000 од Велика Британија, дури и од Австралија, Мексико, Јапонија. Технички, исто така, подобрени, ние имаме поголем подиум за играње, подобар звук и систем за осветлување. Сé е на повисоко ниво, поспектакуларно.“ 
Посетителите имаа можност да уживаат во прошетките со водичи и забавите. Билет за сите четири дена изнесуваше 80 евра, додека секој ден имаше различна цена. Во самата тврдина се користеа жетони наместо пари -- нешто што им пречеше на некои посетители и поради што луѓето мораа да чекаат во редици за размена на нивните динари. 
Од својот почеток во 2000 година ЕГЗИТ е нешто повеќе од музика. Тоа важеше и оваа година. Непосредно пред почетокот на фестивалот организаторите и музичкиот канал МТВ го лансираа Движењето ЕГЗИТ, неколку концерти низ Балканот со цел промовирање на толеранцијата. Активистите, пак, сакаа да го привлечат вниманието на антидискриминаторската кампања на Советот на Европа, наречена „Различни, но еднакви“. 
Втора година по ред ЕГЗИТ испраќа и силна порака до ЕУ, барајќи олеснување на визниот режим за граѓаните на Албанија, Босна и Херцеговина, Македонија, Црна Гора и Србија. 
„Ние ја продолжуваме нашата кампања за укинување на визите, за да ја ставиме Србија на Шенген Белата листа на ЕУ“, рече Рајко Божиќ од организаторскиот комитет на ЕГЗИТ. 

Првиот ЕГЗИТ се одржа во 2000 година, како протест на режимот на тогашниот југословенски претседател Слободан Милошевиќ. Настанот набргу ги премина границите на Србија и денес тој е еден од главните музички фестивали во Европа. 
