22/11/2007
САРАЕВО, Босна и Херцеговина (БиХ) -- Советот за безбедност на ОН во средата (21-ви ноември) го одобри продолжувањето на мандантот на ЕУФОР во БиХ за уште 12 месеци, што веднаш стапува на сила. Претходно оваа година бројот на војниците на ЕУФОР беше намален од повеќе од 6.000 на 2.500 војници, поради подобрената безбедносна ситуација. Мировните сили требаше да ја напуштат БиХ целосно следниот месец, додека властите во двата ентитета не побараа продолжување на мандатот заради зачувување на стабилноста во БиХ.
Во другите вести од средата, висок официјален претставник на босанските Срби рече дека Република Српска (РС) нема планови да се отцепи од БиХ ако Косово прогласи независност. Гордан Милошевиќ, советник на премиерот на РС, Милорад Додик, рече дека ваквиот потег би ја уништил економијата на ентитетот, која е во процвет. Сепак, јавноста мисли поинаку. Анкетата на агенцијата Партнер објавена во средата покажа дека 77 отсто од Србите во БиХ веруваат оти треба да ја напуштат босанската федерација ако Косово се отцепи од Србија. (Дневни аваз, Фена, ХИНА, РТРС, СРНА, ХРТ, АП, Ксинхуа, ДПА, АФП, Ројтерс - 21/11/07) 
