28/09/2007
СКОПЈЕ, Македонија -- Сите акредитирани новинари во четвртокот (27-ми септември) ја бојкотираа прес-конференцијата на владата, во знак на протест поради физичкиот напад врз нивните колеги во парламентот и од страна на полицијата претходно оваа недела. Во вторникот новинарот на А1 Телевизија Лирим Дулови беше удрен од телохранителите на пратениците од Демократската унија за интеграција (ДУИ). Подоцна истиот ден, полицијата претепа член на екипата на Алсат ТВ, кој се обидуваше да ги сними додека го пребаруваа автомобилот на двајца пратеници на ДУИ. 
Во изјавата од вторникот, американската амбасадорка во Македонија, Џилијан Миловановиќ, ги осуди нападите врз новинарите. „Оваа практика претставува закана за основите на демократијата. Ние остро го осудуваме неразумниот физички напад врз новинарот. Повторуваме дека во демократскиот процес нема место за насилство, закани и заплашувања.“ (MИА, Макфакс, МРТ, А1 ТВ - 27/09/07)
