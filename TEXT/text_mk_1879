15/09/2004
(Канцеларијата на високиот претставник, Фена - 14/09/04) 
Висок меѓународен претставник побара од политичарите во Босна и Херцеговина (БиХ) во вторникот (14-ти септември) промена на целокупниот пристап за успешно решавање на предизвикот за трансформација на својата земја. 
Според Доналд Хејс, главниот заменик на највисокиот меѓународен претставник во БиХ, Педи Ешдаун, успехот на проектот на трансформација зависи од поединците кои имаат визија, план за нејзино реализирање, како и способност за ефикасна комуникација со оние кои ќе имаат улога во тој процес. 
Таквите „агенти на промените“ се од суштинска важност за спроведувањето на тешките, но неопходни реформи, кои ќе осигурат подобра иднина за земјата, рече Хејс на конференцијата во Сараево.
„Политичките водачи во БиХ во повеќето случаи сé уште немаат јасна визија за тоа каква земја се обидуваат да изградат“, рече тој. „Ниту, пак, има некаков разбирлив план во врска со стратегијата за градење на таа визија. Како последица на тоа, тие досега се неуспешни во ефикасното поврзување на својата визија и стратегија.“ 
Политичарите во БиХ, истакна Хејс, во минатото беа нерешителни во спроведувањето на реформите, стравувајќи дека ќе ја изгубат популарноста. „Во земјите во транзиција, таквите реформатори ја губат функцијата, но критичари кои ги преземаат нивните места извлекуваат корист кога реформите ќе започнат да даваат позитивни резултати“, рече тој. 
Сепак, додаде тој, болката од спроведувањето на критичните реформи се компензира со мерливи добивки. Ако промената доведе до очигледно подобар живот, тогаш агентите на промените можат да продолжат со реформската агенда без да го исцрпуваат својот политички капитал“, рече Хејс. 
„Накусо, ни треба политичка класа која е самоуверена, а не себепромоторска и полемична. Сметам дека се случува промена во карактерот на политичарите на БиХ“, рече Хејс. „Погледнувајќи наназад, од потпишувањето на Дејтонскиот договор до привлекувањето кон Брисел, гледаме дека голем број транзициски прашања кои беа замаглени поради војната и нејзините последици - прашањата на здодевните, но неопходни економски прилагодувања, прашањата на европското приближување и глобализацијата - бараат нови идеи и нови лица. Можеби ќе го видиме резултатот од ова на следните избори.“ 
За БиХ дестинацијата е Европа и оваа цел може да ги мотивира луѓето да ги направат неопходните жртви, рече Хејс. „Европа значи стабилност, патување без визи, вистински изгледи за благосостојба и најдобра гаранција за нивната иднина“, додаде тој.
