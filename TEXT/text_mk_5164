06/10/2009
Од Беса Беќири за Southeast European Times во Приштина – 06/10/09
Судот на ЕУЛЕКС во петокот (2-ри октомври) осуди тројца членови на т.н. Лапи група -- Љатиф Гаши, Назиф Мехмети и Рустем Мустафа-Реми -- на затворска казна во траење од три до шест години за воени злосторства извршени за време на конфликтот во Косово во периодот 1998-1999 година.
Тројцата беа прогласени виновни за нечовечки третман на затворени цивили, тепање и тортура, објави ЕУЛЕКС.
Последното судење против тројцата беше отворено на 7-ми јули во Окружниот суд во Приштина, со обвинител на ЕУЛЕКС. 
Сепак, ова беше само најново поглавје. Првичната истрага за случајот траеше од 2001 до 2002 година. Истата најпрво водеше до судење во 2003 година и сите тројца беа прогласени виновни и осудени. Но, во 2005 година, Врховниот суд на Косово нареди ново судење. 
Сега кога и тоа заврши со осуди, владата е лута. „Војната на Ослободителната војска на Косово беше ослободителна војна, праведна и поддржана од сите косовски граѓани“, се вели во соопштението за медиумите на администрацијата, по пресудата во петокот.
Во саботата одговори ЕУЛЕКС.
„ЕУЛЕКС сака да нагласи дека пресудата изречена вчера во Окружниот суд на Приштина, од страна на мешана комисија -- косовски судија и двајца судии на ЕУЛЕКС -- се заснова на независно судство и подеднаков третман на секој поединец пред законот. ЕУЛЕКС го поддржува и споделува ангажманот на косовската влада и посветеноста на владеењето на законот и непристранската правда. Оваа посветеност е клучна за да се осигури дека косовското судство ги исполнува европските стандарди.“
Мустафа-Реми, пратеник од Демократската партија на Косово и претседател на парламентарната Комисија за безбедност и внатрешни работи, одржа прес-конференција веднаш по изрекувањето на пресудата, прогласувајќи ја својата невиност.
„Денес беше нанесена неправда во рамките на судскиот систем. Се работи за надворешна интервенција, која не ја очекувавме. Не се чувствуваме виновни, ниту јас, ниту Љатиф Гаши, кој е на својот пат да ја отслужи својата казна денес, ниту, пак, Назиф Мехмети“, изјави Мустафа-Реми за локалните медиуми. 
Тој рече дека верува оти Врховниот суд ќе ја промени одлуката. 
Алијансата за иднината на Косово (ААК), исто така, ја осуди пресудата, опишувајќи ја како уште една дамка на хендикепираниот и дисфункционален правен систем во Косово.
„ААК е вклучена во воспоставувањето вистински правен систем во Република Косово и, во исто време, останува цврсто на целокупната заштита на нашите заеднички вредности, и заштитата на вредностите на Ослободителната војска на Косово“, рече Рамуш Харадинај за ААК.
