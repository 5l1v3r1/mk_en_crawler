28/01/2009
Од Јусуф Рамадановиќ за Southeast European Times во Сараево – 28/01/09
За народот во Босна и Херцеговина (БиХ), 2009 година се чини дека ќе биде клучна. Земјата стигна на крстосница, во обид да ги помири своите етнички и политички поделби со аспирациите за демократија и евроатланска интеграција. Ова нема да биде година за „вообичаени работи“ -- факт што се потврди со два решавачки настани овој месец. Во петокот (23-ти јануари) високиот претставник Мирослав Лајчак ја објави својата оставка со цел да стане министер за надворешни работи на својата татковина Словачка. 
Неколку дена подоцна, најголемите политички партии во земјата постигнаа сеопфатен договор за идните уставни измени -- иако многу аналитичари велат дека договорот би можел да доведе до идни расправии, наместо до конкретен процес. Останува далеку од сигурно дека земјата може да го надмине политичкиот ќор-сокак кој ја спречи во остварувањето на клучните цели во текот на 2008 година. 
Премиерот Никола Шпириќ зазеде оптимистички став минатата година, истакнувајќи ги остварувањата. „Го потпишавме Договорот за стабилизација и асоцијација (ДСА), започнавме Интензивиран дијалог со НАТО, ја зачувавме макроекономската стабилност ... [и] успешно ги спроведовме локалните избори“, рече тој на новогодишната прослава.
БиХ постигнува неоспорен напредок во некои области, особено во своите аспирации за влез во НАТО. Вооружените сили на БиХ станаа успешна приказна. Во моментов, земјата е во последните фази на обработката на документите кои произлегуваат од Акциониот план за индивидуалното партнерство и од нејзиниот Интензивиран дијалог со НАТО. 
„Во септември 2008 година, еден од високите претставници на НАТО изјави дека ако БиХ се движи напред со ова темпо, може дури и да се очекува покана за полноправни членство во 2011 година“, рече министерот за одбрана на БиХ, Селмо Цикотиќ. Тоа ќе биде четири години порано од очекуваното за БиХ. 
Дури и да биде така, повеќето набљудувачи гледаат сé поголема политичка и етничка поларизација, заедно со прекумерна националистичка реторика. Надежите за меѓуетничка хармонија кратко се појавија на 8-ми ноември, кога главните политички водачи -- премиерот на Република Српска Милорад Додик, Драган Човиќ од Хрватската демократска заедница и Сулејман Тихиќ од Босанската унија за демократска акција -- дојдоа до општ консензус во врска со политичката иднина на земјата. 
Сепак, првичниот оптимизам набргу беше заменет со широки критики, при што набљудувачите го обвинија триото за премолчено подготвување за поделба на земјата и потпишување на набрзина подготвениот документ само за да се смират меѓународните претставници што го следат напредокот на БиХ во ЕУ. Останува да се види дали последниот договор, објавен во понеделникот, може да го надмине континуираниот скептицизам.
Во текот на 2009 година, исполнувањето на условите предвидени со ДСА ќе биде приоритет, и Брисел јасно стави до знаење дека очекува повеќе отколку резултати на хартија. 
Официјалниот процес на ЕУ интеграција е во голема мерка блокиран, поради тоа што државните власти не назначија наследник на актуелниот шеф на Дирекцијата за европска интеграција, Осман Топчагиќ. 
Тој беше назначен за амбасадор на БиХ во ЕУ во јули, но не можеше да ја преземе својата нова функција, бидејќи политичарите се скараа околу етничката припадност на неговиот заменик. ЕУ го потпиша ДСА со БиХ во јуни, а пред тоа ги отпочна разговорите за визна либерализација. Сепак, по овие важни чекори, процесот „во суштина запре“, според високиот претставник во заминување Лајчак.
„Напредокот беше заменет со многу негативни и конфронтирачки политички пораки и дејства“, рече тој. 
