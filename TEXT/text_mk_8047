03/12/2012
Мухамет Брајшори за Southeast European Times во Приштина -- 03.12.12
Косовскиот парламент предлага целосна забрана за пушење во затворени јавни места, откако забраната од 2010 година за забрана на пушењето во 70 отсто од јавните места беше игнорирана од многумина.
Фаик Хоти, директор за информации во косовското Министерство за здравство, го потсети косовското собрание дека новата забрана за пушење ќе биде слична на регулативите против пушењето во регионот и остатокот на Европа, како и дека ќе бидат од полза за општеството.
„Стопроцентната забрана за пушење на јавни места претставува мерка што има директно влијание врз намалувањето на распространетоста на пушењето и ги заштитува непушачите од изложеноста на цигарите“, рече Хоти.
Забраната ќе важи за рестораните и другите затворени јавни места, но не и за отворените места, како што се кафулињата или парковите.
Скендер Сила, косовски претставник на Светската здравствена организација (СЗО), рече дека целта е да се заштити здравјето на граѓаните, без да се компромитира правото на пушачите да пушат.
„Истражувањето [против пушењето] во другите земји покажа дека можат да успеат само строги закони [кои] јасно предвидуваат дека ,сите јавни затворени простори се 100-процентно ослободени од чадот од цигари’, што, исто така, овозможува полесно следење на законот за цигарите“, рече Сила заSETimes.
Забраната за пушење од 2010 година забранува рекламирање цигари во печатените и електронските медиуми и наложува отстранување на рекламите за цигари од билбордите.
„Забраната за рекламирање на тутунските производи е важна во спречувањето на пушењето, особено за младите“, рече Сила.
Податоците од истражувањето за Косово од страна на СЗО покажаа дека скоро една петтина од сите студенти користат некаков вид тутун. Сознанијата на СЗО покажуваат дека 47,2 отсто од младите ја испушиле својата прва цигара пред да наполнат 18 години.
„Ако споредиме со земјите од Унијата, каде што процентот на пушачи е понизок отколку во Косово, трошоците за лечење од здравствени проблеми поврзани со пушењето достигнуваат десетици милиони евра годишно, или повеќе, од вкупниот буџет одвоен за косовското здравство“, рече Сила.
Тој предупреди дека забраната од 2010 година не беше целосно спроведена поради недостигот на политичка волја, што може да влијае и на спроведувањето на новата забрана.
Сопствениците на продавници и барови велат дека ќе бидат негативно погодени од новата забрана.
„Не знам дали тие ја разгледаа економската загуба што ќе ја имаме од оваа забрана; пушачите нема да одат во баровите, а тие се и мнозинство од потрошувачите“, рече заSETimesКуштрим Тахирај, сопственик на бар во Обилиќ.
Сила рече дека тутунските индустрии генерално лобираат за влијание врз владите, но поединците се тие што треба да ја преземат одговорноста за сопственото здравје.
„Тутунската индустрија продолжува да ја користи својата економска моќ, својата лоби-машинерија, маркетинг и медиумски манипулации за дискредитирање на научните истражувања и влијание врз владите“, рече Сила.
Флора Цитаку, косовска министерка за интеграција во ЕУ, го одобри предлогот за 100-процентна забрана за пушење преку Твитер.
„Нејзината поддршка ме воодушеви“, рече заSETimesКујтим Шабани, студент на право. „Иако не заземам политичка страна, мислам дека за доброто на нашето здравје беше добро да се види таква огромна поддршка на социјалните мрежи за законот и јавните дискусии околу истиот.“
Нехате Зеќири, адвокатка од Приштина и мајка на три деца, изјави заSETimes дека предложената забрана ќе биде ефикасна ако се почитува и од членовите на парламентот.
„Самите тие [првично] не ја почитуваа оваа забрана, но јас мислам дека е позитивно тоа што се преземени први чекори“, рече Зеќири. „Како мајка јас сум загрижена за степенот во кој косовските деца се изложени на пушењето, и, уште повеќе, имаат лесен достап до цигарите.“
Во другите земји од регионот се преземени слични чекори, за забрана на пушењето во затворени јавни места.
Во Македонија со законот од 2010 година беше воведена целосна забрана и високи казни. Законот, исто така, забранува продажба на цигари на купувачи помлади од 16 години.
Во 2009 година целосна забрана за пушење во затворени јавни места беше воведена во Грција и во Турција, на незадоволство на многу бизнисмени.
