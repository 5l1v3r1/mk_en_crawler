02/02/2012
Мишко Талески за Southeast European Times во Скопје -- 02.02.12
Прелиминарната одлука на македонскиот Уставен суд за ограничување на опфатот на случаите на лустрација -- испитување кои граѓани соработувале со поранешната југословенска тајна полиција -- предизвика жестока дебата. 
Минатата недела судот привремено го блокираше спроведувањето на 12 членови од законот за лустрација -- изземајќи со тоа поранешни функционери, новинари, адвокати или членови на невладини организации, фондации и верски организација од лустрација.
Само актуелните државни функционери и луѓето кои се кандидираат за јавна функција сега влегуваат во процесот на лустрација. 
Судот за првпат издаде свое мислење во врска со законот за лустрација пред девет месеци, рече за SETimes професорот Саво Климовски од Правниот факултет во Скопје, но оттогаш владејачкото мнозинство направи измени и дополненија на законот, што доведе до негово повторно разгледување.
Звонимир Јанкуловски, професор по право на Американ колеџ во Скопје, смета дека одлуката на судот била неочекувана и не соодветствува на правниот и демократски напредок на Македонија.
„Македонскиот закон за лустрација е многу цврст и напишан по препорака на Советот на Европа. Немаме проблеми со законот, туку со [остатоците од поранешниот] систем. [Ова е] како судот да сака да го оправда шпионирањето во минатото преку својата одлука“, рече Јанкуловски за SETimes. 
Некои велат дека се загрижени за потенцијалот од понатамошни злоупотреби од страна на соработниците на тајната полиција.
„Во минатото [југословенската тајна полиција] УДБ-а ги штитеше предавниците, а сега тие го имаат Уставниот суд“, рече за SETimes 48-годишниот скопјанец Петар Трајановски.
Поранешниот претседател на судот, судијата Трендафил Ивановски, соработувал со тајната полиција и беше избркан од работа пред две години.
„Судот се чини дека е заглавен во периодот пред 1990 година. Очигледно судот не успева да ја искористи потенцијалната моќ да го модерира процесот на [лустрација] и можностите за негова злоупотреба“, рече Јанкуловски.
Судот го сочинуваат девет судии назначени од парламентот со мнозинство гласови, и нивниот мандат трае девет години, без право на реизбор. 
Македонската Комисија за лустрација ќе ја почитува судската одлука, рече за SETimes претседателот на комисијата, Томе Аџиев.
Аџиев објаснува дека додека судот не ја донесе конечната одлука, ќе се лустрираат само случаите од периодот 1945-1991 година.
„Ако сакаме успешна лустрација, процесот мора да биде сеопфатен“, рече тој.
