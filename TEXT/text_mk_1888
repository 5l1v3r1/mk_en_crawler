12/10/2004
Од Арди Пулај за Southeast European Times во Тирана - 12/10/04
Една од континуираните пречки за економскиот раст на Албанија е постоењето на голема неформална економија. Според ММФ таа сочинува 50 отсто од економската активност на земјата. Според пресметките, пак, на официјалните претставници во Банката на Албанија (БнА) околу 26 отсто од парите во Албанија циркулираат надвор од банкарскиот систем -- бројка која претставува намалување од изминатите години, но и понатаму останува висока во споредба со меѓународните стандарди. 
„Оваа ситуација е резултат на недоволната информираност на јавноста во врска со банкарскиот систем и е, исто така, поврзана со економскиот и финансискиот криминал“, објаснува првиот заменик-гувернер на БнА, Фатос Ибраими. 
Како дел од напорите за градење на модерен финансиски систем Владата работи на разбивање на неформалната економска активност. Една од мерките е спречувањето на практиката на плаќање на државните службеници во готово. Во јуни 2004 година БнА спроведе пилот-проект за исплата на платите преку банкарски сметки. Властите сега планираат да ги исплаќаат платите на скоро десет илјади службеници во државната администрација преку банките од второ ниво. 
Овие банки учествуваат во интензивниот пазарен процес -- кој вклучува отворање на нови филијали, намалување на провизиите, воведување на банкомати и други услуги -- кои имаат за цел да ги воведат луѓето во системот. Поголем број банки веќе нудат плаќање на јавните услуги преку банкарски сметки. Според новата иницијатива на Владата, клиентите наскоро ќе можат да ги плаќаат сметките за телефон, струја и вода на овој начин. 
Исплатата на платите преку банкарскиот систем се очекува да има значително влијание. Неколку истражувања на БнА покражуваат дека процентот на Албанци кои имаат банкарски сметки и истите ги користат за трансакции и понатаму останува скромен. Тоа, сепак, најверојатно ќе се промени, со оглед на тоа што многумина кои се навикнати да ги примаат своите плати во готово сега ќе мора да отворат сметка за да добијат плата. 
