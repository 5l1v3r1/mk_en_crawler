25/03/2009
Од Блерта Фониќи-Кабаши за Southeast European Times во Приштина -- 25/03/09
Состанокот на Советот за безбедност на ОН во понеделникот (23-ти март) послужи како трибина за континуираното непријателство помеѓу Србија и Косово. Српскиот претседател Борис Тадиќ и косовскиот министер за надворешни работи, Скендер Хисени, меѓусебно се обвинија дека нивните земји овозможуваат криминал и превирања.
Советот се состана да го слушне извештајот на генералниот секретар Бан Ки-Мун за ситуацијата во Косово, кој беше претставен од страна на специјалниот претставник на ОН, Ламберто Заниер. Тадиќ и Хисени ги претставуваа своите земји во дебатата што следеше. 
Тадиќ потврди дека Белград „никогаш нема да ја признае независноста на Косово“. Тој, исто така, остро ја критикуваше „етничката албанска мафија во Косово“, обвинувајќи ја за шверц со дрога, луѓе и оружје. „На сите им е јасно ... дека Косово не е држава“, додаде тој, повикувајќи на спроведување на планот од шест точки на ОН. Србија вели дека планот ги штити правата на етничките Срби што живеат во Косово, додека Косово смета дека тој го крши националниот суверенитет. 
Говорејќи подоцна, Хисени го осуди Белград за неговото однесување во северно Косово, каде што живее претежно српско население. Србија им дава „очигледна поддршка“ на оние кои го прават северот „безбедна зона за сите видови криминал и нелегални криминални активности“, рече Хисени. Тој, исто така, ја обвини за „охрабрување, дури и уценување и заканување“ на етничките Срби, со цел да ги обесхрабрат од соработката со Приштина. 
Сепак, Хисени изрази надеж за директни разговори и нормализирани односи помеѓу Косово и Србија.
Говорејќи во одбрана на традиционалниот сојузник, рускиот амбасадор во ОН, Витали Чуркин, ја обвини Приштина дека го обвинува „Белград за сите проблеми на Косово“. Американскиот делегат Розмари Дикарло, од друга страна, ја критикуваше Србија за континуирана поддршка на „илегалните паралелни структури“ во северно Косово. 
Заниер, претставувајќи го извештајот на генералниот секретар, рече дека Косово „е во голем дел стабилно“ освен постојаните етнички тензии во „неколку традиционални невралгични точки, особено во и околу северна Митровица“. Тој ги обвини Србија и Косово дека „не прават ништо за тоа каде треба да се биде за да се осигури дека Косово е добро и дека навистина се наоѓа на патот на трајниот мир и просперитет“. 
