02/03/2013
Линда Карадаку за Southeast European Times во Приштина -- 02.03.13 
Неодамнешното обвинение против еден поранешен заменик-министер покажа дека обвинителите во земјата не се плашат да ги гонат високите функционери за корупција, велат приштинските власти, но аналитичарите сè уште се сомневаат во овој процес на владата.
Јануз Кастрати, поранешен косовски заменик-министер за трговија и индустрија, е обвинет дека им наредил на подредените да вклучат некои косовски граѓани во официјалната државна делегација која патувала за САД, за да обезбедат американски визи за нив. 
Кастрати е обвинет за злоупотреба на службената положба и чека судење.
Лиридона Козмаќи, портпаролка на косовското обвинителство, изјави за SETimes дека косовските обвинители се непоколебливи во справувањето со случаите на корупција на високо ниво. 
„Државното обвинителство подига обвиненија против високи функционери во сите косовски институции, без оглед на нивната позиција или ниво“, рече Козмаќи за SETimes.
Но, сите не се согласуваат со ова. 
„Главниот проблем е тоа што оваа борба [против корупцијата] сè уште не почнала, особено на највисоките нивоа“, рече за SETimesМерита Мустафа, експерт против корупцијата во Косовскиот демократски институт.
Мустафа рече дека во однос на нивото на корупција во државата, бројот на истраги и подигнати обвиненија е минимален и е спротивен на официјалните изјави за посветеноста на владата на борбата против корупцијата.
„Проблемот е што судските тела во Косово досега се занимаваа со најслабите [официјални претставници] и со оние кои се најдискредитирани“, рече за SETimesАвни Зогиани, извршен директор на Коху, косовска невладина организација која ги покрива прашањата на корупцијата.
Зогиани смета дека функционерите од Демократската партија на Косово (ПДК) на косовскиот премиер Хашим Тачи имаат неказнивост. 
Петрит Зогај, извршен директор на косовското движење ФОЛ, изјави за SETimes дека неколкуте функционери обвинети за криминал, како што е поранешниот министер за транспорт Фатмир Лимај и поранешниот вицепремиер Бујар Букоши, или не се блиски со Тачи или се негови критичари.
„Тешко е да се каже дека борбата против корупцијата се води систематски во сите случаи“, рече Зогај.
Но, според Козмаќи, „Државните обвинители се посветени на борбата против организираниот криминал и корупцијата на сите нивоа, без дистинкција“.
