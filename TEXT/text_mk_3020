18/10/2006
Од Давор Коњикушиќ за Southeast European Times во Белград - 18/10/06
Истражувањето објавено од страна на една српска невладина организација фрла светлина на ставовите во врска со пристапот во ЕУ помеѓу образованите млади луѓе во Србија. Групата, „Младите преземаат акција“, интервјуираше 750 луѓе на возраст помеѓу 17 и 23 години претходно оваа година, со помош на професорот од Белградскиот универзитет, Драган Попадиќ. Сите оние што беа интервјуирани беа или ученици или студенти. 
Големо мнозинство од нив (85%) се за пристап во ЕУ. Сепак, само 36,1 отсто ја даваат својата безусловна поддршка, додека другите 48.6% велат дека треба да се исполнат одредени услови. Мал процент (8.1%) се жестоки противници на пристапот во блокот.
Повеќе од 50% рекле дека го поддржуваат спречувањето на корупцијата, стабилизацијата на економијата и хармонизирањето на српските закони со европските стандарди, додека 46.9% рекле дека односите со соседните земји треба да се подобрат.
„Младите веруваат дека силата која највеќе го поддржува пристапот во ЕУ е владата, по што следат младите и невладините организации“, вели Александар Губаш од „Младите преземаат акција“. „Според нив, силите кои највеќе се противат на истото се Црквата, постарите граѓани и левичарските политички партии.“ Петте главни европски вредности наведени во инервјуата се демократијата, отворените пазари, владеењето на правото, стабилноста и толеранцијата. 
Истражувањето беше спроведено пред прекинот на Разговорите за стабилизација и асоцијација поради непредавањето од страна на владата на бегалецот Ратко Младиќ. Истото покажа различни ставови во врска со соработката со Трибуналот на ОН за воени злосторства. 
„И покрај тоа што 80 отсто од младите гледаат на овој проблем како на услов, само 43 отсто се подготвени да го исполнат тој услов“, рече Грубаш.
Значителен број, исто така, рекле дека нема потреба од подобрување на ставовите кон националните малцинства. „Истражувањето покажа дека 30 отсто од младите го отфрлаат исполнувањето на овој услов“, рече Мартина Петровиќ од „Младите преземаат акција“. „За мене ова е еден од вознемирувачките резултати.“ 
Околу 33% отсто од испитаните предвиделе дека Србија ќе пристапи во ЕУ помеѓу 2011 и 2015 година, додека 18% рекле дека тоа ќе се случи до 2020 година. Само 9% сметаат дека тоа би можело да се случи пред 2010 година. 
