18/10/2011
Ерл Мурати за Southeast European Times во Тирана -- 18.10.11 
По две години протести и штрајкови со глад, албанската Социјалистичка партија го заврши парламентарниот бојкот минатиот месец, но многумина сметаат дека ова е малку задоцнето. 
Во Извештајот за напредокот на Европската комисија (ЕК) објавен минатата недела, ЕК не препорача ЕУ кандидатски статус за Албанија, заклучувајќи дека во земјата се забележува недостаток на реформи во многу области. ЕК истакна дека бојкотот на СП придонел за бавното темпо на реформите, нешто за што опозицијата ја обвинува владата.
„Наместо да спроведува реформи за подобрување на демократските стандарди, Албанија поминува низ период на де-демократизација“, рече за SETimes пратеникот на СП, Дитмир Бушати.
Но, враќањето во парламентот не значи безусловна поддршка за предлог-законите што владата ги испраќа до парламентот, објави СП. 
„Нашата мисија не е да гласаме за некомплетните иницијативи на владата со надуена парламентарна статистика за усвојување на законите. Сакаме да одиме напред и овојпат имаме реална парламентарна иницијатива, која ќе ги трансформира препораките на ЕУ во конкретен работен план“, рече за SETimes заменик-претседателот на СП, Саимир Тахири.
Опозицијата претстави предлог кој истакнува десет области за владини реформи -- вклучително и предлог двете партии да постигнат консензус за номинирањето на водачите на независните институции, како што е народниот правобранител и гувернерот на централната банка. 
„Нашата мисија не е да се преправаме дека работиме, туку да работиме напорно за Албанците да имаат вистински решенија“, рече Тахири.
Но, и покрај говорењето за партиско единство и водењето на владините реформи, СП не е доволно силна сама да ги спроведе реформите, при што некои се прашуваат и за единството во партијата.
Според поранешниот шеф на СП, Фатос Нано, партијата не е сериозна во своите напори да ги води реформите. „Партијата само [претставува] таков имиџ“, рече Нано.
Аналитичарот Александар Ципа, пак, вели дека поделбите во партијата ќе влијаат на нејзината способност да води.
„Опозицијата предводена од Рама е во ситуација во која недостатокот на иницијатива и солидарност со својот водач се евидентни“, рече Ципа за SETimes. 
„Прашањето е колку е искрена оваа одлука за враќање во парламентот. Овие сигнали се збунувачки и контрадикторни, исто како и водството на СП“, рече за SETimes пратеникот на ДП, Тритан Шеху.
„Опозицијата, со својот тврдоглав став во текот на изминатите две години, му наштети на имиџот на земјата, на реформите и на процесот на интеграција во [ЕУ]“, додаде тој.
Сепак, другите сметаат дека прекинот на бојкотот ја носи Албанија кон нов политички ќор-сокак. 
„Она што ќе се случи кога опозицијата ќе се врати во парламентот е многу едноставно: острата демократска дијалектика ќе биде пренесена од улиците во парламентот“, рече за SETimes новинарот Мустафа Нано.
Сепак, тој рече дека ситуацијата може да донесе и нешто позитивно.
„Одреден број закони за кои во парламентот е потребен консензус од двете партии ќе бидат одобрени поради домашниот или меѓународниот притисок. Но, ова е само мало олеснување, бидејќи антагонизмот меѓу мнозинството и опозицијата ќе остане ист.“
