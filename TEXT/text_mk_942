05/02/2007

Хрватскиот министер за наука, Драган Приморац, и неговиот индиски колега во посета на земјата, Капил Сибал, потпишаа декларација за зајакнување на билатералната научна и технолошка соработка. Според овој договор, ќе биде воспоставен заеднички фонд од еден милион евра за проширување на размената на искуствата во науката за животната средина, океанографијата, биотехнологијата, фармакологијата, нанотехнологијата и бродоградежништвото. 
*** 
Кипар потпиша договор со даблински „Медитерански наутилус“ за формирање на нов синџир „Мед наутилиус“ пан-европска мрежа на поврзан луп систем. Новиот кабловски систем „Минерва“ ќе го поврзува Кипар со Италија, заобоколувајќи ги Турција, Грција и Израел. Од Италија, тој ќе го поврзува Кипар со „Мед наутилус“. Се очекува тој да почне да функционира од третото тримесечје од оваа година. 
*** 
Грчката Јавна корпорација за електрична енергија и локалното претпријатие Рокас потпишаа Меморандум за разбирање за проектот за изградба на 44 паркови на силата на ветарот на Егејските острови. Студија ќе ја утврди можноста за изградба на електроцентралите со вкупен капацитет од 1.636 мегавати. Договорот, исто така, предвидува физибилити студија во врска со инсталирањето на електричен кабел под морската површина кој ќе ги поврзува островите и континенталните делови од земјата. 
*** 
Претставниците на ИБМ Србијa и Факултетот за информатички технологии во Белград потпишаа договор за соработка во средата (31-ви јануари). Договорот ќе му овозможи на факултетот да обезбедува образовни информатички програми, врз основа на методологијата, производите и ИТ решенијата на ИБМ. 
*** 
Aлбанскиот премиер Сали Бериша и претседателот на „Мајкрософт“, Бил Гејтс, потпишаа Договор за стратешко партнерство за модернизација на албанскиот јавен сектор и забрзување на технолошкиот развој на земјата. Според овој договор производите и услугите на „Мајкрософт“ ќе бидат користени за покривање на потребите на албанскиот јавен сектор во период од три години. 
*** 
„Некском“ Бугаријa, водечки телекомуникациски оператор со повеќе од осум години искуство во земјата, рече дека ја отвора својата прва комерцијална ВиМАКС мрежа во Бугарија и на Балканот. Мрежата се протега низ десет градови и овозможува експресен трансфер на глас, податоци и снимки како за граѓаните, така и за бизнис клиентите. 
(Разни извори -- 29/01/07-05/02/07) 
