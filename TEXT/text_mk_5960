11/06/2011
Од Арон Штајн за Southeast European Times во Истанбул – 11/06/11
Зголемената контрола и ригорозните санкции го принудија Иран да се потпре на широката мрежа посредници за обезбедување технологија за своите нуклеарни, проектилски и конвенционални воени програми. За да ги одбегнат американските и европските санкции и санкциите на Советот за безбедност на ОН, иранските државјани формираа параван претпријатија во Турција и бројни други земји за транс-пренос на контролирани технологии кои се клучни за овие програми.
Иран е зависен од надворешната технологија за своите нуклеарни и проектилски програми, што го принудува да се потпре во голема мера на мрежите за набавки на клучните предмети со двојна употреба. Технологиите за двојна употреба имаат воена и цивилна употреба и се во фокусот на различните меѓународни договори за спречување на ширењето.
При обид за купување контролирани предмети со двојна употреба во Европа или во САД, поголемите претпријатија честопати се двоумат дали да му ја продадат стоката на Иран поради санкциите, што ги принудува Иранците да бараат на други места.
„Поугледните претпријатија знаат да не им продадат на Иранците, така што помалите претпријатија бараат од претпријатијата во другите земји да ги купат предметите“, рече за SETimes Пол Бранан, висок аналитичар во Институтот за наука и меѓународна безбедност. 
Ако е успешно, параван претпријатието ќе го увезе контролираниот предмет и потоа повторно ќе го извезе за Иран. Позната како транс-пренос, оваа практика се покажа дека е тешко да се „открие и спречи“, според Бранан.
Дури и пред санкциите, „Иран веќе разви мрежа за ширење ... вистинскиот развој се случи кога Соединетите Американски Држави успеаја да добијат поддршка од земјите околу Иран, како што се Обединетите Арапски Емирати и Турција, за да ги спроведат санкциите“, рече за SETimes Гаукхар Мукхаџанова, истражувач-соработник и ирански специјалист во Центарот за студии против ширењето оружје за масовно уништување. 
И покрај посветеноста на турската влада на острите мерки против овие мрежи на набавка, два случаи од висок профил покажаа колку е тешко да се запрат овие нелегални мрежи. 
Степ-СА, фирма формирана од страна на ирански државјани кои работат во Истанбул, беше обвинета од големата порота за наводно купување предмети со двојна употреба за иранската балистичка проектилска програма оваа година.
Обвинението уследи по веста дека две турски претпријатија, Електроник Контрол Алетлери и ЕТИ Електроник, биле поврзани со распространетата мрежа за ширење на Абдул Кадер Кан. Кан е познато дека вршеше дотур на клучни нуклеарни технологии за Северна Кореја, Либија и Иран од средината на 1980-тите до раните 2000-ти.
Она што ја прави Турција уште попривлечна за овие сомнителни бизниси е нејзиното вклучување во Групата снабдувачи на нуклеарни материјали (НСГ) и Режимот за контрола на проектилската технологија (МТЦР) -- две меѓународни коалиции направени да го спречат ширењето на нуклеарните и проектилските технологии. 
На Турција не й треба лиценца за извоз за да увезува предмети со двојна употреба од 44-те земји на НСГ, и, иако е потребно да се добие лиценца од 33-те држави на МТЦР, тоа е многу поверојатно да биде одобрено отколку за Иран. 
Работите се уште повеќе усложенети поради популистичката економска политика на иранскиот претседател Махмуд Ахмединеџад, која не е под влијание или не е влошена од санкциите. 
Ахмединеџад и другите конзервативци во Иран имаат финансиски мотив да ја затворат земјата за трговија, иако нуклеарните и проектилските програми остануваат зависни од западната технологија за нивното работење.
Овие контрадикторни цели создадоа потреба за овие сомнителни бизниси. Во Турција овие случаи „се фрустрирачки поради тоа што земјата е кандидатка за ЕУ, но и точка за транс-пренос“, вели Бранан. Сепак, тој истакна дека овие случаи не се случуваат само во Турција, туку и во „неколку земји низ светот“ и дека „нелегалните мрежи за набавки може да нишанат на која било земја“.
