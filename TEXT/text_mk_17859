22/03/2007
ЗАГРЕБ, Хрватска -- На крајот од дводневниот состанок во средата (21-ви март) во Загреб, меѓупарламентарниот комитет на Хрватска и ЕУ издаде соопштение со поддршка на кандидатурата на земјата за членство во ЕУ во 2009 година и напорите за учество на изборите за европскиот парламент истата година. Во документот се истакнува напредокот на Хрватска во процесот на пристап во ЕУ и се препорачуваат понатамошни разговори за поглавјата од аквисот. Но, во декларацијата, исто така, се истакнува потребата за забрзување на реформите во судскиот сектор и секторот на јавната администрација, како и интензивирањето на напорите против корупцијата.
Во другите вести од средата, хрватското Министерство за правда официјално побара од Австрија да го екстрадира генерал Владимир Загорец, заменик-министер за одбрана во времето на војната. Тој беше уапсен минатата недела во Виена врз основа на меѓународната потерница што ја издаде Загреб, во која тој се обвинува за злоупотреба на 3,7 милиони евра од државните пари за време на поранешните југословенски конфликти. (Вјесник - 22/03/07; ХИНА, ХРT - 21/03/07)
