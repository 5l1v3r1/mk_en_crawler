08/09/2011
Од Менексе Токјај за Southeast European Times во Истанбул -- 08/09/11
Од 1950 година скоро 32.000 лица ги изгубија животите во земјотреси. Најдеструктивен беше земјотресот во Мармара на 17-ти август 1999 година, кој беше со јачина од 7,4 степени според Рихтеровата скала, и при кој загинаа скоро 17.000 лица, а околу 600.000 останаа без дом. 
По повод 12-годишнината од истиот, владата објави национална земјотресна стратегија и акционен план.
„Нашата главна цел е да ја спречиме или намалиме социјалната, економската, еколошката, политичката и физичката штета или влијание на земјотресите“, рече вицепремиерот Бесир Аталај. 
Новата земјотресна стратегија се повикува на студии изготвени од парламентарната подкомисија, во координација со Земјотресниот советнички одбор, и вклучува планови подготвени од 13 институции. Во подготвувањето на планот, владата се консултираше и со релевантни невладини организации и академици. 
Градежниот инженер и пратеничка од АКП, професорката Пелин Гундеш Бекир, ја истакнува важноста на соработката меѓу политичките партии, универзитетите, инженерите, архитектите и претставниците на невладините организации за ваквите клучни прашања, без оглед на нивниот идеолошки пристап. 
„Прашања кои во фокусот го имаат човекот како што се земјотресите и урбаната ревитализација треба да се елаборираат со надпартиски пристап“, вели таа. 
Планот се состои од седум главни цели, 29 стратегии и 87 акции. Во овие рамки, ќе бидат формирани нови животни средини кои се поодржливи и поотпорни на штета. Планот, исто така, има за цел воспоставување мониторинг станици и системи на рано предупредување за цунами, како и подготвување мапи на опасност. Според новиот план, ќе биде воспоставен и систем на непречена комуникација.
Истиот иницира процес на урбана ревитализација, со истовремено зајакнување на клучните инфраструктурни објекти, како и главните јавни згради. 
Сепак, според Комората на градежници, планот ќе се фокусира само на осовременување на зградите и, како последица на тоа, исклучува уништување на станбени објекти и реконструкција на стари згради кои не можат да се зајакнат поради финансиски ограничувања. 
Експертите, исто така, го критикуваат планот заради вклучувањето на јавната инфраструктура за сметка на приватните згради, поради што големи делови од населението остануваат ранливи на земјотреси. 
Се проценува дека само во Истанбул 90% од зградите не се отпорни на земјотреси и дека ќе биде потребен значителен буџет и време -- скоро 20-25 години -- за да се осовременат сите градби во градот.
Од друга страна, планот предвидува прашањата на природните катастрофи и итните прашања да бидат вклучени во наставната програма за основните и средните училишта, додека истовремено во високото образование ќе има специфични програми за управување со природни катастрофи. Планот, исто така, ја зема предвид потребата за заштита на историското и културното наследство од влијанието на земјотресите.
„Овој нов план предвидува патоказ за координирање на повеќедимензионалните мерки против опасноста од земјотреси и идентификува список на нешта што треба да се направат според независните, но меѓусебно зависни подпроекти. За ова, владата усвои долгорочна перспектива, која ги вклучува сите физички и просторни одлуки“, вели професорот Ертач Ергувен, шеф на Институтот за земјотресно инженерство и управување со катастрофи при истанбулскиот Технички универзитет.
Сепак, планот не ги задоволи сите експерти, вклучително и професорот Музафер Тунчаг, поранешен претседател на Комората на градежници. 
Тунчаг тврди дека планот не носи ништо ново, бидејќи го повторува она што е веќе кажано од научните кругови и здруженија. „Главната цел треба да биде корективните дејствувања да се стават во пракса“, посочува тој.
