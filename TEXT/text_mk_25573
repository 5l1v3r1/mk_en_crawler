24/02/2010
СОФИЈА, Бугарија -- Министерот за економија, енергија и туризам, Трајчо Трајков, во вторникот (23-ти февруари) објави дека владата ќе задржи најмалку 50 отсто удел во нуклеарната централа која ќе се гради во градот Белене. Бугарија и Русија се согласија минатата недела да отпочнат со изградба на капацитетот оваа есен, при што Москва понуди финансиска конструкција преку проектно претпријатие формирано за оваа цел. Русија, исто така, предложи инвестирање 1,9 милијарди евра во проектот во текот на следните две години. Трајков рече дека удел од 15 до 20 отсто може да й се понуди на Москва, додека остатокот од финансирањето би се реализирало преку услуги, односно преку извоз на електрична енергија. Останува нејасно како владата ќе го направи тоа, со оглед на тоа што Атомстројекспорт, руска фирма за нуклеарен инженеринг, веќе поседува 49 отсто од акциите во проектот како негов договарач. (Дневник, Актуално, Труд - 23/02/10)
