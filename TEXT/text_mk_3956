10/10/2007
(AФП, Ројтерс, ФТ, БИРН, Б92, српска влада - 09/10/07)
Висока делегација од рускиот монопол за нафта и гас „Газпром“ во вторникот (9-ти октомври) беше во Белград, на разговори околу соработката во енергетскиот сектор. Групата беше предводена од генералниот директор на претпријатието, Алексеј Милер. 
За време на разговорите со српскиот претседател Борис Тадиќ и со премиерот Воислав Коштуница, Русите изразија интерес за приватизацијата на монополите за нафта и електрична енергија на оваа балканска земја, Нафтне индустрије Србије (НИС) и Електропривреда Србије (ЕПС). 
Според извештајот на Ројтерс, „Газпром“ би ја разгледал можноста да даде понуда за НИС само како дел од пакет договорот со кој, исто така, би му било овозможено да ја искористи српската територија за изградбата на делот од гасоводот за природен гас Јужен проток и да изгради нови складишни капацитети за гас.
„Крајните рокови за донесување одлука во врска со проектите и временските рамки за нивната реализација се паралелни, така што тие треба да се гледаат како еден комплексен проект“, белградски Б92 го цитираше „Газпром“ по разговорите. 
Србија најпрво ги објави своите планови за приватизација на НИС во 2005 година, но до мај оваа година постигна мал напредок во тој правец, кога нејзината нова влада објави дека ќе го продаде претпријатието до крајот на 2007 година. Сепак, владејачката коалиција е сé уште поделена во врска со тоа дали да понуди 25 отсто од акциите на монополот за околу 300 милиони американски долари, како што првично беше планирано, или, пак, мнозинските акции за подобра цена. 
За време на разговорите во вторникот, претставниците на „Газпром“ наводно побарале од Србија да ги понуди мнозинските акции во НИС и во ЕПС.
Други претпријатија кои, најверојатно, ќе учествуваат на евентуалниот тендер за НИС, кој ја има најголемата малопродажна мрежа во земјата, се руското претпријатие „Лукоил“, романското „Ромпетрол“, австриското ОМВ и грчкото „Хеленик петролеум“.
Србија гледа на своето евентуално вклучување во гасоводот Јужен проток, кој треба да пренесува 20 милијарди кубни метри руски природен гас до Италија годишно, како на прашање од огромна стратешка важност.
Во декември српските претставници и шефот на „Газекспорт“ Александар Медведев потпишаа меморандум за разбирање во врска со изградбата на 400 километри од српскиот дел на нафтоводот, кој ќе се протега од границата на земјата со Бугарија до границата со Хрватска. 
Обезбедувањето улога во проектот вреден една милијарда евра „ќе обезбеди стабилен дотур на енергетски извори за српскиот пазар и индустрија“, се вели во соопштението од вторникот на српската влада. „Премиерот Воислав Коштуница истакна дека енергетското поле има решавачка улога во економскиот развој на земјата и дека е во интерес на Србија да воспостави стратешка соработка со ,Газпром’.“ 
Според раширените шпекулации во Србија, владата им е наклонета на руските инвеститори во замена за силната поддршка на Москва за косовското прашање. Русија ги блокираше обидите за усвојување резолуција на ОН заснована на планот за надгледувана независност, и понатаму инсистира на тоа дека секој договор за Косово мора да биде одобрен од Србија.
Српските власти негираа каква било поврзаност, инсистирајќи дека се добредојдени понудувачите од сите земји. 
По падот на режимот на Слободан Милошевиќ во октомври 2000 година, руските инвестиции во Србија достигнаа околу 400 милиони американски долари. Помеѓу локалните претпријатија што беа купени од Русите во последниве години се и српскиот синџир на бензиски пумпи „Беопетрол“, нејзината најголема туристичка агенција „Путник“ и претпријатието за индустриски инженеринг „Термоелектро“. 
Руската државна авиокомпанија „Аерофлот“ ја разгледува можноста за купување на српскиот авиопревозник ЈАТ, додека Олег Дерипаска, сопственик на претпријатието за метали „Ословен елемент“, се вели дека е заинтересиран за продажбата на српскиот комплекс од рудници за бакар и топилницата РТБ Бор.
